[[["link","http://www.gutenberg.org/ebooks/59037"],["title","Cantares gallegos (#1)"],["body","morro de pena.        Canta, meniña,     Na veira da fonte,     Canta, dareiche     Boliños do pote.        Canta, meniña,     Con brando compás,     Dareich’ unha proya     Da pedra do lar.        Papiñas con leite     Tamén che darei,     Sopiñas con viño,     Torrexas con mel.        Patacas asadas     Con sal e vinagre,     Que saben á noces,     ¡Qué ricas que saben!        ¡Qué feira, rapaza,     Si cantas faremos!...     Festiña por fora,     Festiña por dentro.        Canta si queres,     Rapaza do demo,     Canta si queres,     Dareich’ un mantelo.        Canta si queres,     Na lengua qu’ eu falo,     Dareich’ un mantelo,     Dareich’ un refaixo.        Có son da gaitiña     Có son da pandeira,     Che pido que cantes,     Rapaza morena.        Có son da gaitiña,     Có son do tambor,     Che pido que cantes,     Meniña, por Dios.»       II        Así mô pediron     Na veira do mar,     O pe das ondiñas     Que veñen e van.        Así mô pediron     Na veira do río     Que corr’ entr’ as erbas     Do campo frorido.        Cantaban os grilos,     Os galos cantaban,     O vento antr’ as follas     Runxindo pasaba.        Campaban os prados,     Manaban as fontes     Antr’ erbas e viñas,     Figueiras e robres.        Tocaban as gaitas     O son das pandeiras,     Bailaban os mozos     Cás mozas modestas.        ¡Qué cofias tan brancas!     ¡Qué panos con freco!...     ¡Qué dengues de grana!     ¡Qué sintas!, ¡qué adresos!        ¡Qué ricos mandiles!     ¡Qué verdes refaixos!...     ¡Qué feitos xustillos     De cor colorado!        Tan vivos colores     A vista trubaban,     De velos tan váreos     O sol se folgaba.        De velos bulindo     Por montes e veigas,     Coidou qu’ eran rosas     Garridas e frescas.       III        Lugar máis hermoso     Non houbo na terra     Qu’ aquel qu’ eu miraba,     Qu’ aquel que me dera.        Lugar máis hermoso     No mundo n’ hachara,     Qu’ aquel de Galicia,     Galicia encantada.        Galicia frorida,     Cal ela ningunha,     De froles cuberta,     Cuberta de espumas.        D’ espumas qu’ o mare     Con pelras gomita,     De froles que nacen     O pe das fontiñas.        De valles tan fondos,     Tan verdes, tan frescos,     Qu’ as penas se calman     No máis que con velos.        Qu’ os ánxeles neles     Dormidos se quedan,     Xa en forma de pombas,     Xa en forma de niebras.       IV        Cantart’ ei, Galicia,     Teus doçes cantares,     Qu’ así mô pediron     Na veira do mare.        Cantar t’ ei, Galicia,     Na lengua gallega,     Consuelo dos males,     Alivio das penas.        Mimosa, soave,     Sentida, queixosa;     Encanta si ríe,     Conmove si chora.        Cal ela, ningunha     Tan doçe que cante     Soidades amargas,     Sospiros amantes.        Misterios da tarde,     Murmuxos da noite:     Cantar t’ ei, Galicia,     Na veira das fontes.        Qu’ así mô pediron,     Qu’ así mô mandaron,     Que cant’ e que cante     Na lengua qu’ eu falo.        Qu’ así mô mandaron,     Qu’ así mô dixeron...     Xa canto, meniñas,     Coidá que comenso.        Con doçe alegría,     Con brando compás,     O pe das ondiñas,     Que veñen e van.        Dios santo premita     Qu’ aquestes cantares,     D’ alivio vos sirvan     Nos vosos pesares.        De amabre consolo,     De soave contento,     Cal fartan de dichas     Compridos deseyos.        De noite, de día,     N’ aurora, na sera,     Oiresme cantando     Por montes e veigas.        Quen queira me chame,     Quen queira m’ obrige,     Cantar, cantareille     De noit’ e de día,        Por dalle contento,     Por dalle consolo,     Trocand’ en sonrisas     Queixiñas e choros.        Buscaime, rapazas,     Velliñas, mociños,     Buscaim’ antr’ os robres,     Buscaim’ antr’ os millos.        Nas portas dos ricos,     Nas portas dos probes,     Qu’ aquestes cantares     A todos responden.        A todos, qu’ á Virxen     Axuda pedín,     Por que vos console     No voso sufrir.        Nos vosos tormentos,     Nos vosos pesares.     Coidá que comenso...     ¡Meniñas, Dios diante!     II         Nasín cand’ as prantas nasen,     Nô mes das froles nasín,     Nunh’ alborada mainiña,     Nunh’ alborada d’ abril.     Por eso me chaman Rosa,     Mais á dó triste sorrir,     Con espiñas para todos,     Sin ningunha para ti.     Des que te quixen, ingrato,     Tod’ acabou para min,     Qu’ eras ti para min todo,     Miña groria e meu vivir.     ¿De qué, pois, te queixas, Mauro?     ¿De qué, pois, te queixas, di,     Cando sabes que morrera     Por te contemplar felís?     Duro crabo me encrabaches     Con ese teu maldesir,     Con ese teu pedir tolo     Que non sei qué quer de min,     Pois dinche canto dar puden     Avariciosa de ti.        _O meu corasón che mando_     _C’ unha chave par’ ó abrir,_     _Nin eu teño máis que darche,_     _Nin ti máis que me pedir._     III         --Dios bendiga todo, nena;     Rapaza, Dios che bendiga,     Xa que te dou tan grasiosa,     Xa que te dou tan feitiña,     Qu’ anque andiven moitas terras,     Qu’ anque andiven moitas vilas,     Coma ti non vin ningunha,     Tan redonda é tan bonita.     ¡Ben haya quen te pariu!     ¡Ben haya, amén, quen te cría!        --Dios vos garde, miña vella;     Gárdevos Santa Mariña,     Qu’ a bofé sôs falangueira,     Falangueira e ben cumprida.        --Meniña, por ben falada     Ningunha se perdería:     Cóllens’ entr’ os paxariños     Aqueles que mellor trían;     Morre afogado entr’ as pallas     O pitiño que non chía.        --Pois si vos foras pitiño,     Dígovos, miña velliña,     Que dese mal non morreras,     Que chiar ben chiarías.        --¡Ay!, que si non de min fora,     ¡Miña filla, miña filla!     Sin agarimo no mundo     Desde que nasín orfiña,     De port’ en porta pedindo     Tiben que pasar á vida.     E cand’ á vida se pasa     Cal vida de pelegrina,     Que busca pelegrinando     O pan tódo-los días,     De cot’ en lares alleos,     De cot’ en extrañas vilas,     Hay que deprender estonces     Por no morrer coitadiña,     O pe d’ un valo tumbada     E de todos esquencida,     O chío dos paxariños,     O recramo das pombiñas,     O ben falar que comprase     A humildá mansa qu’ obriga.        --¡Moito sabés, miña vella,     Moito de sabiduría!     ¡Quén poidera correr mundo     Por ser como vos sabida!     Qu’ anque traballos se pasen     Aló pó-las lonxes vilas,     Tamén ¡qué cousas se saben!     Tamén ¡qué cousas se miran!        --Máis val que nâs mires nunca,     Qu’ estonces te perderías:     ¡O qu’ ó sol mirar precura     Logo quedará sin vista!        --Dirés verdá, miña vella;     Mais craras as vosas niñas,     Emprestouvos hastr’ agora     Groriosa Santa Lucía.        --Moita devoçón lle teño,     ¡Miña santiña bendita!     Mais non sempr’ as niñas craras     Son proba de craras vistas.     Moitas eu vin com’ á augua     Que corr’ entr’ as penas frías     Gorgorexando de paso,     Sereniña, sereniña,     Qu’ antre tiniebras pousaban,     Qu’ antre tiniebras vivían,     Nas tiniebras d’ os pecados     Que son as máis escondidas.        --Si de pecados falades,     E pan qu’ onde queira espiga,     En tóda-las partes crese,     En todas partes se cría;     Mais uns son cor de veneno,     Outros de sangre runxida,     Outros, com’ á noite negros,     Medran c’ as lurpias dañinas,     Qu’ os paren entr’ ouro e seda     Arrolados pó-l’ envidia,     Mantidos pó-la luxuria,     Mimados pó-la cobiza.        --«Quen ven está, ven estea.»     Déixat’ estar, miña filla,     Nin precures correr mundo     Nin tampouco lonxes vilas,     Qu’ ó mundo da malos pagos     A quen lle da prendas finas,     E nas vilas mal fixeras     Qu’ á aquí facer non farías,     Qu’ anque ese pan varolento     En todas partes espiga,     Nunhas apoucado crese,     Noutras medra qu’ adimira.        --Falás com’ un abogado,     E calquera pensaría     Que deprendestes nos libros     Tan váreas palabrerías,     Todiñas tan ven faladas,     Todiñas tan entendidas;     E tal medo me puñeches     Que xa d’ aquí non sahira     Sin levar _Santos-escritos_     E medalliñas benditas     Nun lado do meu xustillo,     Xunto d’ unha negra figa,     Que me librasen das meigas     E máis das lurpias dañinas.        --Que te libren de ti mesma,     Pídelle á Dios, rapariga,     Que somos nos para nos     As lurpias máis enemigas.     Mais xa ven á noite vindo     Co seu manto d’ estreliñas,     Xa recolleron ó gando     Que pastaba na cortiña,     Xa lonx’ as campanas tocan,     Tocan as Ave-Marías,     Cada conexo ô seu tobo     Lixeiro, lixeiro tira,     Qu’ é mal compañeiro á noite     Si á compañeiro s’ obriga.     Mas ¡ay! qu’ eu non teño tobo     Nin burata conocida,     Nin tellado que me cruba     Dos ventos da noite fría.     ¡Qué vid’ á dos probes, nena!     ¡Qué vida, qu’ amarga vida!     Mais Noso Señor foi probe,     ¡Qu’ esto d’ alivio nos sirva!        --Amén, miña vella, amén;     Mais pó-las almas benditas     Oxe dormirás n’ un leito     Feito de palliña triga,     Xunta do lar que vos quente     Cá borralliña encendida,     E comerés un caldiño     Con patacas e nabizas.        --¡Bendito sea Dios, bendito,     Bendit’ á Virxe María,     Que con tanto ben m’ acode     Por unha man compasiva!     O Señor che dé fertuna     Con moitos anos de vida;     ¡Volvansech’ as tellas d’ ouro,     As pedras de prata fina,     E cada gran seu diamante     Che se volva cada día!     Y agora, miña rapaza,     Por qu’ un pouco t’ adivirtas     Bailando c’ as compañeiras     Que garulan ná cociña,     Eiche de contar historias,     Eiche de cantar copriñas,     _Eiche de tocar as cunchas,_     _Miña carrapucheiriña_.     IV         _Cantan os galos pr’ ó día,_     _Érguete, meu ben, e vaite._     _--¿Cómo m’ ei d’ ir, queridiña,_     _Cómo m’ ei d’ ir e deixarte?_        --D’ eses teus olliños negros     Como doas relumbrantes,     Hastr’ as nosas maus unidas     As vagoas ardentes caen.     ¿Cómo m’ ei d’ ir si te quero?     ¿Cómo m’ ei d’ ir e"]],[["link","http://www.gutenberg.org/ebooks/59037"],["title","Cantares gallegos (#2)"],["body","te,     Si cá lengua me desvotas     E có coraçón me atraes?     N’ un corruncho do teu leito     Cariñosa m’ abrigaches;     Có teu manso caloriño     Os fríos pes me quentastes;     E d’ aquí xuntos miramos     Por antr’ ó verde ramaxe,     Cal iba correndo á lua     Por enriva dos pinares.     ¿Cómo queres que te deixe     Cómo que de ti m’ aparte,     Si máis qu’ á mel eres dulce     E máis qu’ as froles soave?        --Meiguiño, meiguiño meigo,     Meigo que me namoraste,     Baite d’ onda min meiguiño     Antes qu’ ó sol se levante.        --Ainda dorme, queridiña,     Antr’ as ondiñas do mare,     Dorme por que m’ acariñes     E por qu’ amante me chames,     Que sol’ onde ti, meniña,     Podo contento folgare.        --Xa cantan os paxariños,     Érguete, meu ben, qu’ é tarde.        --Deixa que canten, Marica,     Marica, deixa que canten...     Si ti sintes que me vaya,     Eu relouco por quedarme.        --Conmigo, meu queridiño,     Mitá da noite pasaches.        --Mais en tanto ti dormías     Contenteime con mirarte,     Qu’ así sorind’ entre sonos     Coidaba qu’ eras un ánxel,     E non con tanta pureza     O pe d’ un ánxel velase.        --Así te quero, meu ben,     Com’ un santo dos altares;     Mais fuxe... qu’ ó sol dourado     Por riba dos montes saye.        --Irey, mais dame un biquiño     Antes que de ti m’ aparte;     Qu’ esos labiños de rosa     Inda non sei como saben.        --Con mil amores cho dera,     Mais teño que confesarme;     E moita vergonza fora     Ter un pecado tan grande.        --Pois confésate, Marica,     Que cando casar nos casen,     Non ch’ han de valer, meniña,     Ni confesores nin frades.     ¡Adiós, cariña de rosa!        --¡Raparigo, Dios te garde!     V         _Miña Santiña,_     _Miña Santasa,_     _Miña cariña_     _De calabasa._       _Ei d’ emprestarbos_     _Os meus pendentes,_     _Ei d’ emprestarbos_     _O meu collar;_       _Ei d’ emprestarcho,_     _Cara bonita,_     _Si me deprendes_     _A puntear._        --Costureiriña     Comprimenteira,     Sacha no campo,     Malla na eira,       Lava no río,     Vay apañar     Toxiños secos     Antr’ ó pinar.       Así á meniña     Traballadora     Os punteados     Deprende ora.        --Miña santiña,     Mal me quixere     Quen m’ aconsella     Que tal fixere.       Mans de señora,     Mans fidalgueiras     Teñen todiñas     As costureiras;       Boca de reina,     Corpo de dama,     Comprell’ á seda,     Foxen d’ á lama.        --¡Ay rapaciña!     Ti tél-o teo:     ¡¡¡Sed’ as que dormen     Antr’ ó centeo!!!       ¡Fuxir d’ á lama     Quen naceu nela!     Dios cho perdone,     Probe Manuela.       Lama con honra     Non mancha nada,     Nin seda limpa     Honra emporcada.        --Santa Santasa     Non sós comprida,     Decindo cousas     Que fan ferida.       Falaime solo     D’ as muhiñeiras,     D’ aquelas voltas     Revirandeiras,       D’ aqueles puntos     Que fan agora,     D’ afora adentro,     D’ adentro afora.        --Costureiriña     D’ o carballal,     Colle unha agulla     Colle un dedal,       Cose os buratos     D’ ese teu cós,     Qu’ andar rachada     No manda Dios.       Cose, meniña,     Tantos furados,     Y ora non penses     Nos punteados.        --Miña Santasa,     Miña Santiña,     Nin teño agulla,     Nin teño liña,       Nin dedal teño,     Qu’ aló na feira     Rouboume un majo     Da faltriqueira,       Decindo: «As perdas     D’ os descoidados     Fan ó lotiño     D’ os apañados.»        --¡Costureiriña,     Qu’ á majos trata!     Alma de cobre,     Collar de prata.       Mocidá rindo,     Vellez chorando...     Anda, meniña,     Coida d’ o gando.       Coida d’ as erbas     D’ o teu erbal,     Terás agulla,     Terás dedal.        --Deixad’ as erbas,     Qu’ ó qu’ eu quería,     Era ir cal todas     A romería.       ¡Y alí con aire     Dar cada volta!     Os ollos baixos,     A perna solta.       Pes lixeiriños,     Corpo direito;     ¡Pero, Santiña...     Non lle dou xeito!       Non vos metades     Pedricadora,     Bailadoriña     Faceme agora.       Vos dend’ arriva     Andá correndo;     Faced’ os puntos,     Y eu adeprendo.       Andá que peno     Pó-los penares...     Miray qu’ ó pido     Chorando á mares.        --¡Ay da meniña!     ¡Ay da que chora!     ¡Ay, porque quere     Ser bailadora!       Que cando durma     No camposanto     Os enemigos     Faranlle espanto,       Bailando enriva     D’ as erbas mudas,     O son d’ a negra     Gaita de Xudas.       Y aquel corpiño     Que n’ outros días     Tanto truara     Nás romerías,       O son dos ventos     Máis desatados     Rolará logo     C’ os condenados.       Costureiriña,     N’ ei de ser, n’ ei,     Quen che deprenda     Tan mala ley.        --¡Ay que Santasa!     ¡Ay que Santona!     Ollos de meiga,     Cara de mora,       Por n’ ei de porche     Os meus pendentes,     Por n’ ei de porche     O meu collar,       Xa que non queres,     Xa que non sabes     Adeprenderme     A puntear.     VI         _Nosa Señora da Barca_     _Ten ó tellado de pedra;_     _Ben ó pudera ter d’ ouro_     _Miña Virxen, si quixera._       I        ¡Cánta xente..., cánta xente     Por campiñas e por veigas!     ¡Cánta pó-lo mar abaixo     Ven camiño da ribeira!     ¡Qué lanchas tan ben portadas     Con aparellos de festa!     ¡Qué botes tan feituquiños,     Con tan feituquiñas velas!     Todos cargadiños veñen     De xentiña forasteira,     E de rapazas bonitas     Cura de todas las penas.     ¡Cántos dengues encarnados!     ¡Cántas sintas amarelas!     ¡Cántas cofias pranchadiñas     Dende lonxe relumbrean,     Cal si fosen neve pura,     Cal froles da primaveira!     ¡Cánta maxesa nos homes,     Cánta brancura nas nenas!     Y eles semellan gallardos     Pinos qu’ os montes ourean,     Y elas cogolliños novos     C’ orballo da mañán fresca.        As de Muros, tan finiñas,     Qu’ un coidara que se creban,     C’ aquelas caras de virxe     C’ aqueles ollos de almendra,     C’ aqueles cabelos longos     Xuntados en longas trenzas,     C’ aqueles cores rousados,     Cal si á aurora llos puñera,     Pois así son de soaves     Com’ aurora que comenza;     Descendentes das airosas     Fillas de pagana Grecia,     Elas de negro se visten,     Delgadiñas e lixeiras,     Refaixo e mantelo negro,     Zapato e media de seda,     Negra chaqueta de raso,     Mantilla da mesma peza,     Con terciopelo adornado,     Cánto enriva de sí levan;     Filas de reinas parecen,     Griegas estatuas semellan,     Si á un rayo de sol poñente     Repousadas se contempran;     Ricos panos de Manila,     Brancos e cor de sireixa,     Crúzanse sobre ó seu seyo     Con pudorosa modestia;     E por antr’ eles relosen,     Como brillantes estrelas,     Aderesos e collares     De diamantes e de pelras,     Pendentes de filigrana     E pechuguiñas de cera.        As de Camariñas visten,     Cal rapaciñas gaiteiras,     Sayas de vivos colores     Pó-lo pescozo da perna,     Lucindo ó negro zapato     Enriva de branca media.     Chambras feitas de mil rayas     Azuladas e bermellas,     Con guarniciós que lles caen     Sobr’ á rumbosa cadeira.     Para tocar ó pandeiro,     Non hay coma tales nenas,     Que son as Camariñanas     Feitas de sal e canela.        As de Cé, ¡Virxe do Carme!,     ¡Qué cariñas tan ben feitas!     Cando están coloradiñas     No ruxe-ruxe da festa;     Cada mirar dos seus ollos     Fire como cen saetas;     Nin hay mans tan ben cortadas,     Tan branquiñas e pequenas,     Com’ as qu’ amostran finxindo     Que non queren que llas vexan.        Son as de Laxe unhas mozas,     ¡Vaya unhas mozas aquelas!     Sólo con velas de lonxe,     Quitaselles á monteira;     Porque son vivas de xenio     Anque son rapazas netas.     Bailadoras..., n’ hay ningunhas     Que con elas se entrometan,     Pois por bailar, bailarían     No cribo d’ unha peneira;     Mais en tocando á que recen,     En rezar son as pirmeiras...     Dan ó mund’ ó qu’ é do mundo,     Dan á ygrexa ó qu’ é da ygrexa.        As de Noya, ven s’ axuntan     C’ as graciosas Rianxeiras,     Pó-los redondos peïños,     Pó-las cabeleiras crechas     Pó-los morenos lunares,     E pó-las agudas lenguas,     Qu’ abofé qu’ en todo pican     Como si fosen pementa.        Veñen dempois recatadas,     Anqu’ un pouquiño soberbias     Por aquelo qu’ elas saben     D’ antigüedad, e nobresa     (Pois por acá todos somos     Tal coma Dios nos fixera),     As meniñas ben compostas     D’ unha vila quisquilleira,     Que por onde van parece     Que van dicindo: «¡Canela!     ¿Prantamos ou non prantamos     A cantas hay n’ esta terra?»     Mais si prantan ou non prantan,     Non son eu quen ó dixera,     Que fora pouca cordura,     Que fora farta llanesa.     Baste desir que xuntiñas     Todas na porta da ygrexa     Máis bonitas parecían     Qu’ un ramiño de asucenas;     Máis frescas qu’ unha leituga,     Máis sabrosiñas que fresas.     Xa que fosen de Rianxo,     Que fosen de Redondela,     De Camariñas ou Laxe,     De Laxe ou de Pontareas,     Todas eran tan bonitas,     Todas tan bonitas eran,     Qu’ o de máis duras entrañas     Der’ as entrañas por elas...     Por eso se derretían,     Cal si foran de manteiga,     Diante delas os rapaces,     Os rapaciños da festa,     Os mariñeiros do mare,     Que dond’ á Virxen viñeran,     Por qu’ á Virxen os salvara     De naufragar na tormenta.     Mais si salvaron no mare,     Non se salvarán na terra;     Mariñeiros, mariñeiros,     Qu’ aquí tamén hay tormentas     Qu’ afogan corasonciños     Sin que lle vallan ofertas,     Qu’ oye á Virxe os que s’ afogan     Do mar antr’ as ondas feras,     Mas non oye os namorados,     Que d’ afogarse s’ alegran.       II        Ramo de froles parece,     Muxía á das altas penas     Con tanta rosa espallada     N’ aquella branca ribeira,     Con tanto carabeliño     Que relose antr’ as areas,     Con tanta xente que corre     Que corr’ e se sarandea     O son das gaitas que tocan     E das bombas que reventan;     Uns"]]]