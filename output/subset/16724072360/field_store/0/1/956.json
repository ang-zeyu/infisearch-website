[[["link","http://www.gutenberg.org/ebooks/15341"],["title","Jouluaattona juomarin kodissa (#1)"],["body"," mukaan kuin juuri täsmälleen siirapin hinnan? Kuinka uskallankaan nyt mennä kotia?  _Annaliisa_ (vaipuu istumaan pöydän lähellä olevalle tuolille.) Taivaan herra -- mieheni putkassa!  _Mari_. Pyörtyikö se nyt siihen?...  _Pääkkö_. Voi poloista! Mikä meille nyt tuleekaan neuvoksi?  _Mari_. Onneksi on tässä vadissa vettä, -- muuta särvintä ei raukalla taida ollakaan! (Kastaa nenäliinansa pöydällä olevaan vatiin.) Kyllä maar' kannattaa pyörtyä sellaisen roikaleen tähden! (Hieroo Annaliisan otsaa ja ohimoja nenäliinallaan.) Enpä Annaliisan sijassa sellaisesta olisi millänikään... Hyvinpä tekivät, että korjasivat semmoisen rentun lukon ja salpojen taakse!  _Pääkkö_. Lienetpä oikeassa, Mari. Päihtyneenä on Häyrinen kovin hurjapäinen. Tulkoon siihen silloin vaikka itse kuvernööri, niin kyllä Häyrinen empimättä antaa hälle nyrkistä.  _Mari_. Annettaisiinko sellaisen kulkea vapaana rauhallisten ihmisten joukossa!  _Annaliisa_. (Tointuu, nousee seisaalle.) Se oli vaan satunnainen pahoinvointi! Menihän se jo ohi! Tunnen itseni taas ihan terveeksi.  _Pääkkö_. Olipa hyvä, että taas toinnuit! Minun ei olisi pitänyt puhua koko asiasta mitään.  _Mari_. Mitäs hyötyä siitä, että olisit sen salannut? Ennemmin taikka myöhemmin olisi Annaliisa kuitenkin saanut tiedon siitä.  _Pääkkö_. Niinpä kai ... sillä tavoin itsekin ajattelin.  _Mari_. Pianpa sellaiset tapaukset tulevat kuuluviin. -- Vai tappeli juomapäissään! -- Senkin vetelys!  _Pääkkö_. Äläpäs sano niin! Kröönperin makasiinissa olen nähnyt Häyrisen yhdellä kädellä nostavan kymmenen leiviskän rautapainon... Kyllä hän on jotensakin vahva mies...  _Mari_. Sitä suurempia onnettomuuksia voi hän humalapäissään saada aikaan! -- Eikö tuota jollakin keinoin saisi johonkuhun raittiusseuraan! Etkö ole häntä siihen kehoittanut?  _Annaliisa_. Hm...  _Pääkkö_. Näinhän Häyrisen viime syksynä kerran Annaliisan seurassa raittiuskokouksessa.  _Mari_. Siis on hän asiaa joskus tuumaillut. (Annaliisalle:) Entäs mitä jälestäpäin sanoi tästä käynnistään?  _Annaliisa_. Oli kovin julmistunut, että olin houkutellut häntä sinne. Sanoi, että siellä puhuttiin paljasta moskaa ja väitti, että nuo raittiuspuhujat ovat itserakkaita, ulkokullattuja fariseuksia, joita pitäisi hirttää...  _Pääkkö_. Hi, hi, hi! Sanoiko sellaista raittiuspuhujista? Se on niin hänen tapaistaan! Vai kutsui heitä ulkokullatuiksi fariseuksiksi! Hi! Hi!     Neljäs Kohtaus.   _Entiset_ ja _Häyrinen_.  _Häyrinen_ (rallaa, hapuroiden peräoven takana.)        Pirunpoikaa ja pippureita       Ostan puotiloissa,       Viina-kultaa ja olutlientää -- -- (Astuu, hieman horjuen, sisään.)       Särvin tillikoissa. --       Kuutt' morkens!  _Mari_ (tarttuu nurkassa olevaan luutaan.) Voi, kuinka tekee mieleni!  _Annaliisa_ (rientää Häyriselle vastaan.) Vihdoin viimeinkin! Terve tultuasi kotia! Olipa oikein hauska, ettäs tulit! Olen sinua niin odottanut -- yöt päivät puhki! (Syrjään Häyrisele.) Kiitos Häyrinen siitä, ettäs kuitenkin tulit! Tosin luotinkin sinuun ... olin varsin varma siitä, ett'et jättäisi meitä yksinämme jouluksi. Anna minulle nyt vähän rahoja ostaakseni puita, ett'emme, lapsesi ja minä, kuole viluun!  _Häyrinen_ (kiukuissaan.) Mitä p--ttä sinä puhut rahoista? Vieläkö mitä! Nuo pirun poliisit ja poliisimestari itse, tuo korkean kruunun kirottu katujunkkari, tuomitsivat minulle sakot ja sakoillaan minulta varastivat rahani! -- H--tin tuli sentään! -- Vieläkö hän puhun rahoista! Kaksi tyhjää taskua minulla on (kääntää taskunsa ulos,) -- näeppäs! -- Mutta sen sanon sinulle kurja roisto, että ell'et toimita minulle viinaa, viinaa heti paikalla, niin lyön sinun mäsäksi kuin sammakon mäti! Viinaa -- kuuletko, vaalea kana! -- viinaa -- taikka pirunpoikaa!  _Annaliisa_. Älä joudu hurjaksi, rakas Häyrinen. -- Lapsemme tähden.  _Häyrinen_. Lapsemme! -- mäsäksi hänkin!  _Annaliisa_. Älä reuhoo! -- näiden vieraiden tähden ollos tyyni!  _Häyrinen_. Huolisinko minä mokomista moukista! Hui, hai!  _Pääkkö_ (painaa karvalakkinsa päähänsä ja aikoo mennä ovesta ulos.)  _Mari_ (tarttuu Pääkön takin hihaan.) Älä lähde! Synti olisi jättää Annaliisa parkaa kahden kesken tuon hurjan kanssa.  _Pääkkö_. Kylläpä niin... Ajattelin vaan tuota siirappi-asiaa. Olisin ehkä Topolta saanut markan lainaksi.  _Mari_. Kyllä minä sitte vahinkosi korvaan.  _Pääkkö_. Hyvä juttu. -- Jään siis odottamaan. (Hän istuu eräälle tuolille oikealle.)  _Annaliisa_. Voi Häyrinen kulta -- älä katso minuun noin kiivaasti, noin jyrkästi! -- Rauhoitu!  _Häyrinen_. Toimita minulle viinaa, sanon minä!  _Annaliisa_. Mistä minä sitä toimittaisin? Eihän minulla ole edes penniäkään.  _Häyrinen_. Niin vie jotakin pantiksi Harakan Heikille!...  _Annaliisa_. Mitä veisin?  _Häyrinen_. Mitä hyvänsä... hameesi!  _Annaliisa_. (Katkerasti.) Eihän kukaan siitä antaisi minulle pullollista viinaa...  _Häyrinen_. Kuka on käskenyt sinua käymään niin huonossa pukimessa, senkin porsas! -- Vaan onhan tässä pöydällä sopiva pantti ... tuo pulska kirja... oikeinpa korukansissa.  _Annaliisa_. Raamattuani en anna viinan hinnaksi. Ennemmin kuolisin!  _Häyrinen_. Älä lörpöttele raamatustasi! (nojautuu pöydän yli ja katsoo avattuun kirjaan.) Hei, hei!! Kas vaan! -- Löytyyhän, tuossa muutamia rivejä oikein paksua pränttiä... Aivan ne näyttävät siltä kuin mullikat pikkuvasikkain joukossa. Kummallista kuinka häikäisee silmiäni! Tule katsomaan!  _Annaliisa_. (katsoen kirjaan.) Aivan samat sanat, joita luin vähän ennen kotiin tuloasi. -- Tahdotko niitä kuulla?  _Häyrinen_. Tahdon... Olisipa hauskaa kuulla mitä se Mooses siinäkin paikassa taas hulluttelee!  _Annaliisa_ (lukee hartaudella.) Kunnia olkoon Jumalalle korkeudessa, maassa rauhaa ja ihmisille hyvä tahto!  _Häyrinen_. Sinä teet minusta ilmeistä pilkkaa; vaimo rentukka! Mooses ei ole milloinkaan sellaisia sanoja sanonut! -- Vai pidätkö minua pilanasi ja narrinasi! Kyllä minä sinut opetan, sinä katala katajan jalka! (Työntää nostetuin nyrkein periytyvää Annaliisaa vastaan, mutta samassa astuu Pääkkö päättävästi väliin.)  _Pääkkö_. Malta mieles, mies! -- Ellei vaimoni siirappipullo olisi pirstaleina pihalla, niin löisin sen *mäsäksi sinun päähäsi*. Sellaisen muistutuksen ansaitsisit tuollaisesta hävyttömästä käytöksestäs vaimoasi kohtaan! Häpee! Onko sinussa miestä mieheksi!  _Häyrinen_. On -- juukel avita onkin! Ellet pidä suutasi, niin heitän sinun nurin niskoin ulos ovesta, niin että selkäluusi räyskyy ja käpälesi pilviä tavoittelevat!  _Pääkkö_. Sopiihan koettaa! -- Onhan minussa ennen ollut miehen vastavaaka!.  _Mari_ (uhaten luudalla.) Ja minä sanon sinulle, Häyrinen, että ne tekivät hullusti, jotka hetkeksikään päästivät sinut putkasta... Olisivat pitäneet sinun siellä ikäsi kaiken, niin olisivat tehneet oikein ... olisivat tehneet yhteiskunnalle hyvän työn! -- Jos vielä rohkenet viatonta vaimoas ja lastas uhata, niin kuritan sinua ... niin nainen kuin olenkin ... tällä luudalla... jotta kyllä sen muistanet ja tietänet!...  _Häyrinen_. Vai minuako? -- Vieläkö te perk...  (_Neiti Hyvönen_, puettuna hienoon talvipukuun, ja _Palvelustyttö_, kädessä kori, astuvat sisään, peräoven kautta.)     Viides Kohtaus.   _Entiset_, _neiti Hyvönen_ ja _Palvelustyttö_.  _Neiti Hyvönen_. Mitä eriskummallista melua täällä?  _Mari_. Neiti Hyvönen!  _Häyrinen_ (väistyy takaisin vasemmalle ja asettuu pöydän ääreen istumaan.)  _Pääkkö_ (ottaa lakkinsa pois päästään ja kumartaa syvään.)  _Mari_. Te, neiti ... niin rikas ... niin ylhäinen ... kuinka tulettekaan näin köyhään ja kurjaan kotiin?  _Neiti Hyvönen_. Ei ole mikään koti köyhä eikä kurja Vapahtajamme syntymäjuhlana!  _Mari_. Mutta kuitenkin ... tämä heidän ... se tahtoo sanoa tuon juoppojätkän koti...  _Neiti Hyvönen_. Ei tämäkään koti!  _Mari_. Te ette tunne asian oikeata laitaa, neiti... Mutta minä tunnen Häyrisen ja tiedän, että hän on kehnoin renttu, kurjin olento mitä ajatella voipi!  _Häyrinen_ (syrjään.) Pasiipa, sanoo ryssäläinen! -- Kylläpä vielä suusi tukitsen!  _Neiti Hyvönen_. Vaan ei hän eikä kukaan muu ole liiaksi kurja Vapahtajamme armoa nauttimaan. Se armo on kaikille altis -- häntäkin kurjemmille.  _Häyrinen_ (syrjään, kolkosti.) Niin ... niin... Puhuipa äitini minulle lasna ollessani tästä asiasta samalla tavalla...  _Neiti Hyvönen_ (Annaliisalle.) Te olette kai matami Häyrinen?  _Annaliisa_. Olen, armollinen neiti!  _Neiti Hyvönen_. Minä käyn erään naisyhdistyksen asioita... Tulen tämän seuran puolesta tuomaan teille muutamia pieniä joululahjoja...  _Annaliisa_. Meillekö?  _Neiti Hyvönen_. Niin teille... Vast'ikään kerrottiin ja ennakoltakin tiesimme, että olette vähissä varoissa ... olette köyhät. Harras toivomuksemme olisi jollakin tavalla lisätä joulu-iloanne.  _Häyrinen_ (syrjään.) Mitä? Meidän joulu-iloammeko? Ovat muistaneet meitä!  _Neiti Hyvönen_. Kovin masentavalta tuntuu ajatella, että löytyy maailmassa niin paljon ihmisiä, joidenka iloa ja onnea köyhyys ja puute hämmentävät! (Annaliisalle, joka on kätkenyt kasvonsa käsiinsä.) Älkää itkekö niin katkerasti! Tänä juhlana ei kukaan saisi itkeä, tämä on ilon, rauhan ja autuuden toivon juhla. Rauhoittakaa kuitenkin mielenne! (Ottaa rahakukkaronsa taskustaan.) Yhdistyksemme rahalliset varat eivät ole suuret -- eikä rahallisen rahan lahjoittaminen oikeastaan ensinkään kuulukkaan varsinaiseen ohjelmaamme. Toisinaan kuitenkin, etenkin joulun aikana, teemme poikkeuksen tässä suhteessa hätätilassa antamalla rahallistakin apua. Tällä vähäisellä summalla voitte kai joiksikuiksi päiviksi tulla toimeen. (Antaa erään setelin Annaliisalle.) Pyhien yli ... siksi että tulette terveemmäksi, jotta taas kykenette työhön... Näytätte niin kovin riutuneelta...  _Annaliisa_. Kaksikymmentä markkaa! Miten kiittäisinkään teitä?  _Palvelustyttö_ (syrjään Marille.) Uskokaa -- nuo rahat eivät olleet yhdistyksen rahoja.  _Mari_ (palvelustytölle.) Senpä arvasin.  _Neiti Hyvönen_. Tuo vasu tänne, Mandi!  _Palvelustyttö_. Paikalla, neiti! (Hän antaa korin neiti Hyvöselle.)  _Neiti Hyvönen_ (Annaliisalle.) Pukunne näyttää niin ohuelta, että siinä talvipakkasessa varmaan"]],[["link","http://www.gutenberg.org/ebooks/15341"],["title","Jouluaattona juomarin kodissa (#2)"],["body","te. Tässä teille uusi villainen talvipuku.  _Annaliisa_ (ottaen vastaan neiti Hyvösen hänelle antaman puvun.) Siunatkoon teitä taivaan Jumala, neiti!  _Neiti Hyvönen_. Se on, kuten sanoin, yhdistyksen lahjoittama samoin kuin tämä sarkanuttukin on yhdistyksemme joululahja teidän miehellenne.  _Häyrinen_ (syrjään.) Minulle? Se on liiaksi!  _Neiti Hyvönen_. Lapsellenne olemme myös teettäneet uuden puvun ja kaksi paria sukkia... (Laskee nämät lahjat samalle tuolille kuin sarkanutunkin.)  _Annaliisa_ (huudahtaa tuskalla.) Lapselleni! Ell'ei hän vaan jo olisi kuollut -- viluun!  _Häyrinen_. Mitäs sanoitkaan, vaimo! (Rientää, sivuovesta ulos.)  _Neiti Hyvönen_. Eihän kuitenkaan armollinen Luoja sitä salline, että kukaan lapsi kristillisen yhteiskunnan keskuudessa viluhun kuolee!  _Häyrinen_ (palajaa takaisin, vaimollensa.) Hän elää! Hän elää! Rauhoita mieles, Annaliisa! (Neiti Hyvöselle.) Jalo neiti! Nyt huomaan ett'ei Jumala olekkaan meitä unhoittanut, kuten luulin. Synkän epätoivon valtaamana olen rapajuoppona juonut, olen elänyt hurjasti. Mekin olemme parempia päiviä nähneet ennen, siihen aikaan, jolloin en vielä ollut sellainen renttu kuin nyt, kuten Mari täällä äsken sanoi, todellakin olen.  _Pääkkö_. Kyllä Häyrinen totta puhuu. Parempia päiviä ovat nähneet.  _Häyrinen_. Mutta minulta alkoi puuttua työtä, ensin harvemmalta, mutta sitten joka toinen päivä ja työtä saatuani ansaitsin niin vähän, ett'ei ansio riittänyt perheeni elatukseksi.  _Neiti Hyvönen_. Mahtaapi se, jos mikään, tuntua raskaalta, kun tahtoisi tehdä työtä eikä työn ansiota ole saatavissa!  _Häyrinen._ Kauan siinä kinasin, turhaan taistelin kurjuutta vastaan. Kun sitte vielä lisäksi loukkasin käteni ja tulin kuukauden ajaksi työhön kokonaan kykenemättömäksi ja kun onnettomuutemme tähän aikaan joutui kukkuroilleen sen kautta, että vaimonikin sairastui, niin ajattelin: koska Jumala on meidät unhottanut, voinhan minäkin hänet unohtaa.  _Neiti Hyvönen_. Kovin väärin teitte siinä, että heititte luottamuksenne hyvään Jumalaan!  _Häyrinen_. Niinhän teinkin.  _Mari_. Häyrinen ei juuri milloinkaan ole Jumalasta väliä pitänyt. Tiesi millä tavoin pääsikään rippikoulun läpi! Mutta eihän tuo ole kirkossa käynyt eikä evankeeliumin saarnaa kuunnellut. Siksi kävikin hänelle niin nolosti kuin on käynyt.  _Häyrinen_ (katsottuaan suuttuneena Mariin.) Rupesin nyt juomaan --- melkein jok'ainoa penni, jonka sain irti, meni viinoihin ja muihin hullutuksiin. Harvoin enää kävin kotona, sillä siksi oli minulla kuitenkin vielä omaatuntoa, että kammoksuin katsella vaimoni päivä päivältä yhä vaalenevia kasvoja ja lapsiraukkani tuskaa. Mutta kotia tultuani -- aina humalapäissä -- raivostuin, paha henki valtasi minut kokonaan. Päähäni pöllähti, että minun piti kostaa vaimolleni siitä, että hän oli niin riutuneen näköinen, ett'ei hän ollut yhtä reipas ja iloinen kuin ennen aikaan. Löin häntä, pieksin häntä.  _Neiti Hyvönen_. Kauhistava kuulla!  _Häyrinen_. Sitte läksin, häntä näin rääkättyäni, taas kaupungille, onnettomana, rauhattomana, kerjäsin pennin ja vein sen tillikkaan! Tällainen hirviö olen ollut! Te saavuitte tänne taivaan enkelinä, neiti!  _Neiti Hyvönen_. Ihmisenä tulen -- mutta tavallansa olisin tullut enkelinä, jos käynnilläni voisin saattaa teitä parannukseen.  _Häyrinen_. Sen olettekin jo saaneet aikaan, jalo neiti! Pitkään aikaan en ole kunnollisten ihmisten huulilta kuullut muuta kuin pilkkaa ja ivaa. Tämä samoin kuin heidän ylenkatseellinen käytöksensä minua kohtaan on myrkyttänyt mieleni, paaduttanut sydämmeni, jossa viha, katkera viha kaikkia ihmisiä vastaan pääsi valtaavaksi tunteeksi. Usein olen kironnut koko ihmiskuntaa! Nyt sulivat hyiset hallat mielessäni, vihan tunteet haihtuivat. Uusi usko, uusi toivo on teidän ihmisrakkautenne, teidän hellyytenne kautta syntynyt sydämmessäni! Nyt minäkin menen raittiuteen!  _Annaliisa_ (syöksyy polvillensa Häyrisen eteen ja taittuu hänen käsiinsä.) Onko se toden totta!  _Häyrinen_. On. Silmäni aukenivat nyt. Älä katso minua epäilevin silmin. Toisinaan tapahtuu, että mies yhdessä ainoassa hetkessä selviää kohmelostaan. Jos voisit aavistaa niitä kauhistuksen, katkeran tuskan ja katumuksen tunteita, jotka äsken viilsivät halki sydämmeni, ajatellessani, että olin ollut vikapää lapseni kuolemaan, ja niitä ilon tunteita, joita tunsin huomattuani, että hän vielä eli, niin ymmärtäisit, että minä tässä täydesti selväpäisnä olen antanut raittiuslupaukseni vakaasti pysyäkseni siinä.  _Annaliisa_. Armollinen Jumala! Sinulle kiitos tästä! Nyt asuu meidänkin luonamme joulurauha, jos muuten mikä tulkoon!  _Neiti Hyvönen_. Niin -- kiitos Jumalalle siitä, että ei Hän ihmistä hylkää, vaikka ihminen Hänen hylkääkin!  _Häyrinen_ (nostaa vaimonsa seisaalle ja syleilee häntä.) Annaliisa parka! Sanomattoman paljon olet saanut kärsiä! Suo minulle anteeksi!  _Annaliisa_ (nojaten päätänsä Häyrisen rintaa vastaan.) En ole enää parka!  _Pääkkö_. Kas vaan! Tulipa siitä Häyrisestä kuitenkin lopuksi mies!  _Mari_. Kukapa sitä olisi uskonut!  *Loppu.*"]]]