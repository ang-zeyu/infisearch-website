[[["link","http://www.gutenberg.org/ebooks/58801"],["title","Essais de Montaigne (self-édition) - Volume III (#1)"],["body","autre, la debonnaireté   de sa complexion, et que c'estoit de soy vne complexion   excellemment formée à la bonté, et a esté ingenieusement dict de   luy, qu'il auoit de la Nature ses vertus, de la Fortune ses vices.   Quant à ce qu'il estoit vn peu vanteur, vn peu trop impatient d'ouyr   mesdire de soy, et quant à ses mangeoires, armes, et mors, qu'il fit   semer aux Indes: toutes ces choses me semblent pouuoir estre   condonées à son aage, et à l'estrange prosperité de sa fortune. Qui   considerera quand et quand, tant de vertus militaires, diligence,   pouruoyance, patience, discipline, subtilité, magnanimité, resolution,   bonheur, en quoy, quand l'authorité d'Hannibal ne nous l'auroit   appris, il a esté le premier des hommes: les rares beautez et conditions   de sa personne, iusques au miracle: ce port, et ce venerable   maintien, soubs vn visage si ieune, vermeil, et flamboyant:      _Qualis, vbi Oceani perfusus Lucifer vnda,     Quem Venus ante alios astrorum diligit ignes,     Extulit os sacrum cœlo, tenebrásque resoluit:_    l'excellence de son sçauoir et capacité: la durée et grandeur de sa   gloire, pure, nette, exempte de tache et d'enuie: et qu'encore long   temps apres sa mort, ce fust vne religieuse croyance, d'estimer que   ses medailles portassent bon-heur à ceux qui les auoyent sur eux:   et que plus de Roys, et Princes ont escrit ses gestes, qu'autres historiens   n'ont escrit les gestes d'autre Roy ou Prince que ce soit: et   qu'encores à present, les Mahumetans, qui mesprisent toutes autres   histoires, reçoiuent et honnorent la sienne seule par special priuilege:   il confessera, tout cela mis ensemble, que i'ay eu raison de   le preferer à Cæsar mesme, qui seul m'a peu mettre en doubte du   choix. Et il ne se peut nier, qu'il n'y aye plus du sien en ses exploits,   plus de la Fortune en ceux d'Alexandre. Ils ont eu plusieurs choses   esgales, et Cæsar à l'aduenture aucunes plus grandes. Ce furent   deux feux, ou deux torrens, à rauager le monde par diuers endroits.      _Et velut immissi diuersis partibus ignes     Arentem in siluam, et virgulta sonantia lauro:     Aut vbi decursu rapido de montibus altis     Dant sonitum spumosi amnes, et in æquora currunt,     Quisque suum populatus iter._    Mais quand l'ambition de Cæsar auroit de soy plus de moderation,   elle a tant de mal'heur, ayant rencontré ce vilain subiect de la   ruyne de son pays, et de l'empirement vniuersel du monde, que   toutes pieces ramassées et mises en la balance, ie ne puis que ie   ne panche du costé d'Alexandre.   Le tiers, et le plus excellent, à   mon gré, c'est Epaminondas. De gloire, il n'en a pas à beaucoup   pres tant que d'autres (aussi n'est-ce pas vne piece de la substance   de la chose,) de resolution et de vaillance, non pas de celle qui est   esguisée par ambition, mais de celle que la sapience et la raison   peuuent planter en vne ame bien reglée, il en auoit tout ce qui s'en   peut imaginer. De preuue de cette sienne vertu, il en a faict autant,   à mon aduis, qu'Alexandre mesme, et que Cæsar: car encore que   ses exploits de guerre, ne soyent ny si frequens, ny si enflez, ils ne   laissent pas pourtant, à les bien considerer et toutes leurs circonstances,   d'estre aussi poisants et roides, et portant autant de tesmoignage   de hardiesse et de suffisance militaire. Les Grecs luy ont   faict cet honneur, sans contredit, de le nommer le premier homme   d'entre eux: mais estre le premier de la Grece, c'est facilement   estre le prime du monde. Quant à son sçauoir et suffisance, ce   iugement ancien nous en est resté, que iamais homme ne sceut tant,   et parla si peu que luy. Car il estoit Pythagorique de secte. Et ce   qu'il parla, nul ne parla iamais mieux: excellent orateur et tres   persuasif. Mais quant à ses mœurs et conscience, il a de bien loing   surpassé tous ceux, qui se sont iamais meslez de manier affaires:   car en cette partie, qui doit estre principalement considerée, qui   seule marque veritablement, quels nous sommes: et laquelle ie   contrepoise seule à toutes les autres ensemble, il ne cede à aucun   philosophe, non pas à Socrates mesmes. En cestuy-cy l'innocence est   vne qualité, propre, maistresse, constante, vniforme, incorruptible.   Au parangon de laquelle, elle paroist en Alexandre subalterne,   incertaine, bigarrée, molle, et fortuite.   L'ancienneté iugea, qu'à   esplucher par le menu touts les autres grands capitaines, il se   trouue en chascun quelque speciale qualité, qui le rend illustre.   En cestuy-cy seul, c'est vne vertu et suffisance pleine par tout, et   pareille: qui en touts les offices de la vie humaine ne laisse rien à   desirer de soy: soit en occupation publique ou priuée, ou paisible,   ou guerriere: soit à viure soit à mourir grandement et glorieusement.   Ie ne cognoy nulle ny forme ny fortune d'homme, que ie regarde   auec tant d'honneur et d'amour.   Il est bien vray, que son   obstination à la pauureté, ie la trouue aucunement scrupuleuse:   comme elle est peinte par ses meilleurs amis. Et cette seule action,   haute pourtant et tres digne d'admiration, ie la sens vn peu aigrette,   pour par souhait mesme en la forme qu'elle estoit en luy, m'en   desirer l'imitation.   Le seul Scipion Æmylian, qui luy donneroit   vne fin aussi fiere et magnifique, et la cognoissance des sciences   autant profonde et vniuerselle, se pourroit mettre à l'encontre à   l'autre plat de la balance. O quel desplaisir le temps m'a faict,   d'oster de nos yeux à poinct nommé, des premieres, la couple de   vies iustement la plus noble, qui fust en Plutarque, de ces deux   personnages: par le commun consentement du monde, l'vn le premier   des Grecs, l'autre des Romains! Quelle matiere, quelle œuurier!     Pour vn homme non saint, mais que nous disons, galant   homme, de mœurs ciuiles et communes: d'vne hauteur moderée:   la plus riche vie, que ie sçache, à estre vescue entre les viuants,   comme on dit: et estoffée de plus de riches parties et desirables,   c'est, tout consideré, celle d'Alcibiades à mon gré.   Mais quant à   Epaminondas, pour exemple d'vne excessiue bonté, ie veux adiouster   icy aucunes de ses opinions. Le plus doux contentement qu'il   eut en toute sa vie, il tesmoigna que c'estoit le plaisir qu'il auoit   donné à son pere, et à sa mere, de sa victoire de Leuctres: il   couche de beaucoup, preferant leur plaisir, au sien si iuste et si   plein d'vne tant glorieuse action. Il ne pensoit pas qu'il fust loisible   pour recouurer mesmes la liberté de son pays, de tuer vn homme   sans cognoissance de cause. Voyla pourquoy il fut si froid à l'entreprise   de Pelopidas son compaignon, pour la deliurance de Thebes.   Il tenoit aussi, qu'en vne bataille il falloit fuyr la rencontre d'vn   amy, qui fust au party contraire, et l'espargner. Et son humanité à   l'endroit des ennemis mesmes, l'ayant mis en soupçon enuers les   Bœotiens, de ce qu'apres auoir miraculeusement forcé les Lacedemoniens   de luy ouurir le pas, qu'ils auoyent entreprins de garder à   l'entrée de la Morée pres de Corinthe, il s'estoit contenté de leur   auoir passé sur le ventre, sans les poursuyure à toute outrance: il   fut deposé de l'estat de Capitaine general. Tres honorablement   pour vne telle cause: et pour la honte que ce leur fut d'auoir par   necessité à le remonter tantost apres en son degré, et recognoistre,   combien dependoit de luy leur gloire et leur salut: la victoire le   suyuant comme son ombre par tout où il guidast, la prosperité de   son pays mourut aussi luy mort, comme elle estoit née par luy.       CHAPITRE XXXVII.    _De la ressemblance des enfans aux peres._     CE fagotage de tant de diuerses pieces, se faict en cette condition,   que ie n'y mets la main, que lors qu'vne trop lasche oysiueté me   presse, et non ailleurs que chez moy. Ainsin il s'est basty à diuerses   poses et interualles, comme les occasions me detiennent ailleurs   par fois plusieurs moys. Au demeurant, ie ne corrige point mes   premieres imaginations par les secondes, ouy à l'auenture quelque   mot: mais pour diuersifier, non pour oster. Ie veux representer le   progrez de mes humeurs, et qu'on voye chasque piece en sa naissance.   Ie prendrois plaisir d'auoir commencé plustost, et à recognoistre   le train de mes mutations. Vn valet qui me seruoit à les   escrire soubs moy, pensa faire vn grand butin de m'en desrober   plusieurs pieces choisies à sa poste. Cela me console, qu'il n'y fera   pas plus de gain, que i'y ay fait de perte.   Ie me suis enuieilly   de sept ou huict ans depuis que ie commençay. Ce n'a pas esté   sans quelque nouuel acquest. I'y ay pratiqué la colique, par la liberalité   des ans: leur commerce et longue conuersation, ne se   passe aysément sans quelque tel fruit. Ie voudroy bien, de plusieurs   autres presens, qu'ils ont à faire, à ceux qui les hantent long   temps, qu'ils en eussent choisi quelqu'vn qui m'eust esté plus acceptable:   car ils ne m'en eussent sçeu faire, que i'eusse en plus   grande horreur, des mon enfance. C'estoit à poinct nommé, de   tous les accidens de la vieillesse, celuy que ie craignois le plus.    I'auoy pensé mainte-fois à part moy, que i'alloy trop auant: et   qu'à faire vn si long chemin, ie ne faudroy pas de m'engager en   fin, en quelque malplaisant rencontre. Ie sentois et protestois assez,   qu'il estoit heure de partir, et qu'il falloit trencher la vie dans le   vif, et dans le sein, suyuant la regle des chirurgiens, quand ils ont   à coupper quelque membre. Qu'à celuy, qui ne la rendoit à temps,   Nature auoit accoustumé de faire payer de bien rudes vsures. Il s'en   faloit tant, que i'en fusse prest lors, qu'en dix-huict mois ou enuiron   qu'il y a que ie suis en ce malplaisant estat, i'ay desia appris à   m'y accommoder. I'entre desia en composition de ce viure coliqueux:   i'y trouue dequoy me consoler, et dequoy esperer. Tant   les hommes sont accoquinez à leur estre miserable, qu'il n'est si   rude condition qu'ils n'acceptent"]],[["link","http://www.gutenberg.org/ebooks/58801"],["title","Essais de Montaigne (self-édition) - Volume III (#2)"],["body"," s'y conseruer. Oyez Mæcenas.      _Debilem facito manu,     Debilem pede, coxa,     Lubricos quate dentes:     Vita dum superest, bene est._    Et couuroit Tamburlan d'vne sotte humanité, la cruauté fantastique   qu'il exerçoit contre les ladres, en faisant mettre à mort autant   qu'il en venoit à sa coignoissance, pour, disoit-il, les deliurer de la   vie qu'ils viuoient si penible. Car il n'y auoit nul d'eux, qui n'eust   mieux aymé estre trois fois ladre, que de n'estre pas. Et Antisthenes   le Stoïcien, estant fort malade, et s'escriant: Qui me deliurera   de ces maux? Diogenes, qui l'estoit venu veoir, luy presentant   vn couteau: Cestuy-cy, si tu veux, bien tost: Ie ne dy pas de   la vie, repliqua il, ie dy des maux. Les souffrances qui me touchent   simplement par l'ame, m'affligent beaucoup moins qu'elles ne font   la pluspart des autres hommes: partie par iugement: car le monde   estime plusieurs choses horribles, ou euitables au prix de la vie,   qui me sont à peu pres indifferentes: partie, par vne complexion   stupide et insensible, que i'ay aux accidents qui ne donnent à moy   de droit fil: laquelle complexion i'estime l'vne des meilleures pieces   de ma naturelle condition. Mais les souffrances vrayment essentielles   et corporelles, ie les gouste bien vifuement. Si est-ce pourtant, que   les preuoyant autrefois d'vne veuë foible, delicate, et amollie par la   iouyssance de cette longue et heureuse santé et repos, que Dieu m'a   presté, la meilleure part de mon aage: ie les auoy couceuës par   imagination, si insupportables, qu'à la verité i'en auois plus de   peur, que ie n'y ay trouué de mal. Par où i'augmente tousiours   cette creance, que la pluspart des facultez de nostre ame, comme   nous les employons, troublent plus le repos de la vie, qu'elles n'y   seruent.   Ie suis aux prises auec la pire de toutes les maladies,   la plus soudaine, la plus douloureuse, la plus mortelle, et la plus   irremediable. I'en ay desia essayé cinq ou six bien longs accez et   penibles: toutesfois ou ie me flatte, ou encores y a-t-il en cet estat,   dequoy se soustenir, à qui a l'ame deschargée de la crainte de la   mort, et deschargée des menasses, conclusions et consequences,   dequoy la medecine nous enteste. Mais l'effect mesme de la douleur,   n'a pas cette aigreur si aspre et si poignante, qu'vn homme   rassis en doiue entrer en rage et en desespoir. I'ay aumoins ce   profit de la cholique, que ce que ie n'auoy encore peu sur moy,   pour me concilier du tout, et m'accointer à la mort, elle le parfera:   car d'autant plus elle me pressera, et importunera, d'autant   moins me sera la mort à craindre. I'auoy desia gaigné cela, de ne   tenir à la vie, que par la vie seulement: elle desnouëra encore cette   intelligence. Et Dieu vueille qu'en fin, si son aspreté vient à surmonter   mes forces, elle ne me reiette à l'autre extremité non   moins vitieuse, d'aymer et desirer mourir.      _Summum nec metuas diem, nec optes._    Ce sont deux passions à craindre, mais l'vne a son remede bien   plus prest que l'autre.   Au demeurant, i'ay tousiours trouué ce   precepte ceremonieux, qui ordonne si exactement de tenir bonne   contenance et vn maintien desdaigneux, et posé, à la souffrance   des maux. Pourquoy la philosophie, qui ne regarde que le vif, et   les effects, se va elle amusant à ces apparences externes? Qu'elle   laisse ce soing aux farceurs et maistres de rhetorique, qui font tant   d'estat de nos gestes. Qu'elle condone hardiment au mal, cette lascheté   voyelle, si elle n'est ny cordiale, ny stomacale: et preste ses   pleintes volontaires au genre des souspirs, sanglots, palpitations,   pallissements, que Nature a mis hors de nostre puissance. Pourueu   que le courage soit sans effroy, les parolles sans desespoir, qu'elle   se contente. Qu'importe que nous tordions nos bras, pourueu que   nous ne tordions nos pensées? elle nous dresse pour nous, non   pour autruy, pour estre, non pour sembler. Qu'elle s'arreste à   gouuerner nostre entendement, qu'elle a pris à instruire. Qu'aux   efforts de la cholique, elle maintienne l'ame capable de se recognoistre,   de suyure son train accoustumé: combatant la douleur et   la soustenant, non se prosternant honteusement à ses pieds: esmeuë   et eschauffée du combat, non abatue et renuersée: capable d'entretien   et d'autre occupation, iusques à certaine mesure. En accidents   si extremes, c'est cruauté de requerir de nous vne démarche   si composée. Si nous auons beau ieu, c'est peu que nous ayons   mauuaise mine. Si le corps se soulage en se plaignant, qu'il le   face; si l'agitation luy plaist, qu'il se tourneboule et tracasse à sa   fantasie: s'il luy semble que le mal s'euapore aucunement (comme   aucuns medecins disent que cela aide à la deliurance des femmes   enceintes) pour pousser hors la voix auec plus grande violence: ou   s'il en amuse son tourment, qu'il crie tout à faict. Ne commandons   point à cette voix, qu'elle aille, mais permettons le luy. Epicurus ne   pardonne pas seulement à son sage de crier aux tourments, mais   il le luy conseille. _Pugiles etiam quum feriunt, in iactandis cæstibus   ingemiscunt, quia profundenda voce omne corpus intenditur, venitque   plaga vehementior._ Nous auons assez de travail du mal, sans   nous trauailler à ces regles superflues.   Ce que ie dis pour excuser   ceux, qu'on voit ordinairement se tempester, aux secousses et   assaux de cette maladie: car pour moy, ie l'ay passée iusques à   cette heure auec vn peu meilleure contenance et me contente de   gemir sans brailler. Non pourtant que ie me mette en peine, pour   maintenir cette decence exterieure: car ie fay peu de compte d'vn   tel aduantage. Ie preste en cela au mal autant qu'il veut: mais ou   mes douleurs ne sont pas si excessiues, ou i'y apporte plus de fermeté   que le commun. Ie me plains, Ie me despite, quand les aigres   pointures me pressent, mais ie n'en viens point au desespoir, comme   celuy là:      _Eiulatu, questu, gemitu, fremitibus     Resonando multum flebiles voces refert._    Ie me taste au plus espais du mal: et ay tousiours trouué que i'estoy   capable de dire, de penser, de respondre aussi sainement qu'en   vne autre heure, mais non si constamment: la douleur me troublant   et destournant. Quand on me tient le plus atterré, et que les   assistans m'espargnent, i'essaye souuent mes forces et leur entame   moy-mesme des propos les plus esloignez de mon estat. Ie puis   tout par vn soudain effort: mais ostez en la durée. O que n'ay ie la   faculté de ce songeur de Cicero, qui, songeant embrasser vne garse,   trouua qu'il s'estoit deschargé de sa pierre emmy ses draps! Les   miennes me desgarsent estrangement. Aux interualles de cette douleur   excessiue lors que mes vreteres languissent sans me ronger, ie   me remets soudain en ma forme ordinaire: d'autant que mon ame   ne prend autre alarme, que la sensible et corporelle. Ce que ie doy   certainement au soing que i'ay eu à me preparer par discours à tels   accidens:                                          _Laborum     Nulla mihi noua nunc facies inopináque surgit;     Omnia præcepi, atque animo mecum antè peregi._    Ie suis essayé pourtant vn peu bien rudement pour vn apprenti, et   d'vn changement bien soudain et bien rude: estant cheu tout   à coup, d'vne tres-douce condition de vie, et tres-heureuse, à la   plus douloureuse, et penible, qui se puisse imaginer. Car outre ce   que c'est vne maladie bien fort à craindre d'elle mesme, elle fait   en moy ses commencemens beaucoup plus aspres et difficiles qu'elle   n'a accoustumé. Les accés me reprennent si souuent, que ie ne sens   quasi plus d'entiere santé: ie maintien toutesfois, iusques à cette   heure, mon esprit en telle assiette, que pourueu que i'y puisse apporter   de la constance, ie me treuue en assez meilleure condition   de vie, que mille autres, qui n'ont ny fiéure, ny mal, que celuy qu'ils   se donnent eux mesmes, par la faute de leurs discours.   Il est   certaine façon d'humilité subtile, qui naist de la presomption:   comme ceste-cy: Que nous recognoissons nostre ignorance, en plusieurs   choses, et sommes si courtois d'auoüer, qu'il y ait és ouurages   de Nature, aucunes qualitez et conditions, qui nous sont imperceptibles,   et desquelles nostre suffisance ne peut descouurir les   moyens et les causes. Par cette honneste et conscientieuse declaration,   nous esperons gaigner qu'on nous croira aussi de celles, que   nous dirons, entendre. Nous n'auons que faire d'aller trier des miracles   et des difficultez estrangeres: il me semble que parmy les   choses que nous voyons ordinairement, il y a des estrangetez si   incomprehensibles, qu'elles surpassent toute la difficulté des miracles.   Quel monstre est-ce, que cette goutte de semence, dequoy   nous sommes produits, porte en soy les impressions, non de la   forme corporelle seulement, mais des pensemens et des inclinations   de nos peres? Cette goutte d'eau, où loge elle ce nombre infiny   de formes? et comme portent elles ces ressemblances, d'vn progrez   si temeraire et si desreglé, que l'arriere fils respondra à son bisayeul,   le nepueu à l'oncle? En la famille de Lepidus à Rome, il y   en a eu trois, non de suite, mais par interualles, qui nasquirent vn   mesme œuil couuert de cartilage. A Thebes il y auoit vne race qui   portoit dés le ventre de la mere, la forme d'vn fer de lance, et qui   ne le portoit, estoit tenu illegitime. Aristote dit qu'en certaine nation,   où les femmes estoient communes, on assignoit les enfans à   leurs peres, par la ressemblance.   Il est à croire que ie dois à mon   pere cette qualité pierreuse: car il mourut merueilleusement affligé   d'vne grosse pierre, qu'il auoit en la vessie. Il ne s'apperceut de son   mal, que le soixante septiesme an de son aage: et auant cela il   n'en auoit eu aucune menasse ou ressentiment, aux reins, aux costez,   ny ailleurs: et auoit vescu iusques lors, en vne heureuse santé,   et bien peu subiette à "]]]