[[["link","http://www.gutenberg.org/ebooks/58801"],["title","Essais de Montaigne (self-édition) - Volume III (#2)"],["body"," s'y conseruer. Oyez Mæcenas.      _Debilem facito manu,     Debilem pede, coxa,     Lubricos quate dentes:     Vita dum superest, bene est._    Et couuroit Tamburlan d'vne sotte humanité, la cruauté fantastique   qu'il exerçoit contre les ladres, en faisant mettre à mort autant   qu'il en venoit à sa coignoissance, pour, disoit-il, les deliurer de la   vie qu'ils viuoient si penible. Car il n'y auoit nul d'eux, qui n'eust   mieux aymé estre trois fois ladre, que de n'estre pas. Et Antisthenes   le Stoïcien, estant fort malade, et s'escriant: Qui me deliurera   de ces maux? Diogenes, qui l'estoit venu veoir, luy presentant   vn couteau: Cestuy-cy, si tu veux, bien tost: Ie ne dy pas de   la vie, repliqua il, ie dy des maux. Les souffrances qui me touchent   simplement par l'ame, m'affligent beaucoup moins qu'elles ne font   la pluspart des autres hommes: partie par iugement: car le monde   estime plusieurs choses horribles, ou euitables au prix de la vie,   qui me sont à peu pres indifferentes: partie, par vne complexion   stupide et insensible, que i'ay aux accidents qui ne donnent à moy   de droit fil: laquelle complexion i'estime l'vne des meilleures pieces   de ma naturelle condition. Mais les souffrances vrayment essentielles   et corporelles, ie les gouste bien vifuement. Si est-ce pourtant, que   les preuoyant autrefois d'vne veuë foible, delicate, et amollie par la   iouyssance de cette longue et heureuse santé et repos, que Dieu m'a   presté, la meilleure part de mon aage: ie les auoy couceuës par   imagination, si insupportables, qu'à la verité i'en auois plus de   peur, que ie n'y ay trouué de mal. Par où i'augmente tousiours   cette creance, que la pluspart des facultez de nostre ame, comme   nous les employons, troublent plus le repos de la vie, qu'elles n'y   seruent.   Ie suis aux prises auec la pire de toutes les maladies,   la plus soudaine, la plus douloureuse, la plus mortelle, et la plus   irremediable. I'en ay desia essayé cinq ou six bien longs accez et   penibles: toutesfois ou ie me flatte, ou encores y a-t-il en cet estat,   dequoy se soustenir, à qui a l'ame deschargée de la crainte de la   mort, et deschargée des menasses, conclusions et consequences,   dequoy la medecine nous enteste. Mais l'effect mesme de la douleur,   n'a pas cette aigreur si aspre et si poignante, qu'vn homme   rassis en doiue entrer en rage et en desespoir. I'ay aumoins ce   profit de la cholique, que ce que ie n'auoy encore peu sur moy,   pour me concilier du tout, et m'accointer à la mort, elle le parfera:   car d'autant plus elle me pressera, et importunera, d'autant   moins me sera la mort à craindre. I'auoy desia gaigné cela, de ne   tenir à la vie, que par la vie seulement: elle desnouëra encore cette   intelligence. Et Dieu vueille qu'en fin, si son aspreté vient à surmonter   mes forces, elle ne me reiette à l'autre extremité non   moins vitieuse, d'aymer et desirer mourir.      _Summum nec metuas diem, nec optes._    Ce sont deux passions à craindre, mais l'vne a son remede bien   plus prest que l'autre.   Au demeurant, i'ay tousiours trouué ce   precepte ceremonieux, qui ordonne si exactement de tenir bonne   contenance et vn maintien desdaigneux, et posé, à la souffrance   des maux. Pourquoy la philosophie, qui ne regarde que le vif, et   les effects, se va elle amusant à ces apparences externes? Qu'elle   laisse ce soing aux farceurs et maistres de rhetorique, qui font tant   d'estat de nos gestes. Qu'elle condone hardiment au mal, cette lascheté   voyelle, si elle n'est ny cordiale, ny stomacale: et preste ses   pleintes volontaires au genre des souspirs, sanglots, palpitations,   pallissements, que Nature a mis hors de nostre puissance. Pourueu   que le courage soit sans effroy, les parolles sans desespoir, qu'elle   se contente. Qu'importe que nous tordions nos bras, pourueu que   nous ne tordions nos pensées? elle nous dresse pour nous, non   pour autruy, pour estre, non pour sembler. Qu'elle s'arreste à   gouuerner nostre entendement, qu'elle a pris à instruire. Qu'aux   efforts de la cholique, elle maintienne l'ame capable de se recognoistre,   de suyure son train accoustumé: combatant la douleur et   la soustenant, non se prosternant honteusement à ses pieds: esmeuë   et eschauffée du combat, non abatue et renuersée: capable d'entretien   et d'autre occupation, iusques à certaine mesure. En accidents   si extremes, c'est cruauté de requerir de nous vne démarche   si composée. Si nous auons beau ieu, c'est peu que nous ayons   mauuaise mine. Si le corps se soulage en se plaignant, qu'il le   face; si l'agitation luy plaist, qu'il se tourneboule et tracasse à sa   fantasie: s'il luy semble que le mal s'euapore aucunement (comme   aucuns medecins disent que cela aide à la deliurance des femmes   enceintes) pour pousser hors la voix auec plus grande violence: ou   s'il en amuse son tourment, qu'il crie tout à faict. Ne commandons   point à cette voix, qu'elle aille, mais permettons le luy. Epicurus ne   pardonne pas seulement à son sage de crier aux tourments, mais   il le luy conseille. _Pugiles etiam quum feriunt, in iactandis cæstibus   ingemiscunt, quia profundenda voce omne corpus intenditur, venitque   plaga vehementior._ Nous auons assez de travail du mal, sans   nous trauailler à ces regles superflues.   Ce que ie dis pour excuser   ceux, qu'on voit ordinairement se tempester, aux secousses et   assaux de cette maladie: car pour moy, ie l'ay passée iusques à   cette heure auec vn peu meilleure contenance et me contente de   gemir sans brailler. Non pourtant que ie me mette en peine, pour   maintenir cette decence exterieure: car ie fay peu de compte d'vn   tel aduantage. Ie preste en cela au mal autant qu'il veut: mais ou   mes douleurs ne sont pas si excessiues, ou i'y apporte plus de fermeté   que le commun. Ie me plains, Ie me despite, quand les aigres   pointures me pressent, mais ie n'en viens point au desespoir, comme   celuy là:      _Eiulatu, questu, gemitu, fremitibus     Resonando multum flebiles voces refert._    Ie me taste au plus espais du mal: et ay tousiours trouué que i'estoy   capable de dire, de penser, de respondre aussi sainement qu'en   vne autre heure, mais non si constamment: la douleur me troublant   et destournant. Quand on me tient le plus atterré, et que les   assistans m'espargnent, i'essaye souuent mes forces et leur entame   moy-mesme des propos les plus esloignez de mon estat. Ie puis   tout par vn soudain effort: mais ostez en la durée. O que n'ay ie la   faculté de ce songeur de Cicero, qui, songeant embrasser vne garse,   trouua qu'il s'estoit deschargé de sa pierre emmy ses draps! Les   miennes me desgarsent estrangement. Aux interualles de cette douleur   excessiue lors que mes vreteres languissent sans me ronger, ie   me remets soudain en ma forme ordinaire: d'autant que mon ame   ne prend autre alarme, que la sensible et corporelle. Ce que ie doy   certainement au soing que i'ay eu à me preparer par discours à tels   accidens:                                          _Laborum     Nulla mihi noua nunc facies inopináque surgit;     Omnia præcepi, atque animo mecum antè peregi._    Ie suis essayé pourtant vn peu bien rudement pour vn apprenti, et   d'vn changement bien soudain et bien rude: estant cheu tout   à coup, d'vne tres-douce condition de vie, et tres-heureuse, à la   plus douloureuse, et penible, qui se puisse imaginer. Car outre ce   que c'est vne maladie bien fort à craindre d'elle mesme, elle fait   en moy ses commencemens beaucoup plus aspres et difficiles qu'elle   n'a accoustumé. Les accés me reprennent si souuent, que ie ne sens   quasi plus d'entiere santé: ie maintien toutesfois, iusques à cette   heure, mon esprit en telle assiette, que pourueu que i'y puisse apporter   de la constance, ie me treuue en assez meilleure condition   de vie, que mille autres, qui n'ont ny fiéure, ny mal, que celuy qu'ils   se donnent eux mesmes, par la faute de leurs discours.   Il est   certaine façon d'humilité subtile, qui naist de la presomption:   comme ceste-cy: Que nous recognoissons nostre ignorance, en plusieurs   choses, et sommes si courtois d'auoüer, qu'il y ait és ouurages   de Nature, aucunes qualitez et conditions, qui nous sont imperceptibles,   et desquelles nostre suffisance ne peut descouurir les   moyens et les causes. Par cette honneste et conscientieuse declaration,   nous esperons gaigner qu'on nous croira aussi de celles, que   nous dirons, entendre. Nous n'auons que faire d'aller trier des miracles   et des difficultez estrangeres: il me semble que parmy les   choses que nous voyons ordinairement, il y a des estrangetez si   incomprehensibles, qu'elles surpassent toute la difficulté des miracles.   Quel monstre est-ce, que cette goutte de semence, dequoy   nous sommes produits, porte en soy les impressions, non de la   forme corporelle seulement, mais des pensemens et des inclinations   de nos peres? Cette goutte d'eau, où loge elle ce nombre infiny   de formes? et comme portent elles ces ressemblances, d'vn progrez   si temeraire et si desreglé, que l'arriere fils respondra à son bisayeul,   le nepueu à l'oncle? En la famille de Lepidus à Rome, il y   en a eu trois, non de suite, mais par interualles, qui nasquirent vn   mesme œuil couuert de cartilage. A Thebes il y auoit vne race qui   portoit dés le ventre de la mere, la forme d'vn fer de lance, et qui   ne le portoit, estoit tenu illegitime. Aristote dit qu'en certaine nation,   où les femmes estoient communes, on assignoit les enfans à   leurs peres, par la ressemblance.   Il est à croire que ie dois à mon   pere cette qualité pierreuse: car il mourut merueilleusement affligé   d'vne grosse pierre, qu'il auoit en la vessie. Il ne s'apperceut de son   mal, que le soixante septiesme an de son aage: et auant cela il   n'en auoit eu aucune menasse ou ressentiment, aux reins, aux costez,   ny ailleurs: et auoit vescu iusques lors, en vne heureuse santé,   et bien peu subiette à "]],[["link","http://www.gutenberg.org/ebooks/58801"],["title","Essais de Montaigne (self-édition) - Volume III (#3)"],["body","maladies, et dura encores sept ans en ce mal,   trainant vne fin de vie bien douloureuse. I'estoy nay vingt cinq ans   et plus, auant sa maladie, et durant le cours de son meilleur estat,   le troisiesme de ses enfans en rang de naissance. Où se couuoit   tant de temps, la propension à ce defaut? Et lors qu'il estoit si   loing du mal, cette legere piece de sa substance, dequoy il me bastit,   comment en portoit elle pour sa part, vne si grande impression?   Et comment encore si couuerte, que quarante cinq ans apres,   i'aye commencé à m'en ressentir? seul iusques à cette heure, entre   tant de freres, et de sœurs, et tous d'vne mere. Qui m'esclaircira de   ce progrez, ie le croiray d'autant d'autres miracles qu'il voudra:   pourueu que, comme ils font, il ne me donne en payement, vne   doctrine beaucoup plus difficile et fantastique, que n'est la chose   mesme.   Que les medecins excusent vn peu ma liberté: car par   cette mesme infusion et insinuation fatale, i'ay receu la haine et le   mespris de leur doctrine. Cette antipathie, que i'ay à leur art, m'est   hereditaire. Mon pere a vescu soixante et quatorze ans, mon ayeul   soixante et neuf, mon bisayeul pres de quatre vingts, sans auoir   gousté aucune sorte de medecine. Et entre eux, tout ce qui n'estoit   de l'vsage ordinaire, tenoit lieu de drogue. La medecine se forme   par exemples et experience: aussi fait mon opinion. Voyla pas vne   bien expresse experience, et bien aduantageuse? Ie ne sçay s'ils   m'en trouueront trois en leurs registres, nais, nourris, et trespassez,   en mesme fouïer, mesme toict, ayans autant vescu par leur   conduite. Il faut qu'ils m'aduoüent en cela, que si ce n'est la raison,   aumoins que la Fortune est de mon party: or chez les medecins,   Fortune vaut bien mieux que la raison. Qu'ils ne me prennent point   à cette heure à leur aduantage, qu'ils ne me menassent point,   atterré comme ie suis: ce seroit supercherie. Aussi à dire la verité,   i'ay assez gaigné sur eux par mes exemples domestiques, encore   qu'ils s'arrestent là. Les choses humaines n'ont pas tant de constance:   il y a deux cens ans, il ne s'en faut que dix-huict, que cet   essay nous dure: car le premier nasquit l'an mil quatre cens deux.   C'est vrayment bien raison, que cette experience commence à nous   faillir. Qu'ils ne me reprochent point les maux, qui me tiennent   asteure à la gorge: d'auoir vescu sain quarante sept ans pour ma   part, n'est-ce pas assez? Quand ce sera le bout de ma carriere, elle   est des plus longues.   Mes ancestres auoient la medecine à contre-cœur   par quelque inclination occulte et naturelle, car la veuë   mesme des drogues faisoit horreur à mon pere. Le Seigneur de   Gauiac mon oncle paternel, homme d'Eglise, maladif dés sa naissance,   et qui fit toutesfois durer cette vie debile, iusques à soixante   sept ans, estant tombé autrefois en vne grosse et vehemente fiéure   continue, il fut ordonné par les medecins, qu'on luy declaireroit,   s'il ne se vouloit ayder (ils appellent secours ce qui le plus souuent   est empeschement) qu'il estoit infailliblement mort. Ce bon homme,   tout effrayé comme il fut de cette horrible sentence: Si, respondit-il,   ie suis donq mort: mais Dieu rendit tantost apres vain ce prognostique.   Le dernier des freres, ils estoyent quatre, Sieur de Bussaguet,   et de bien loing le dernier, se soubmit seul, à cet art: pour   le commerce, ce croy-ie, qu'il auoit auec les autres arts: car il   estoit conseiller en la cour de parlement: et luy succeda si mal,   qu'estant par apparence de plus forte complexion, il mourut pourtant   long temps auant les autres, sauf vn, le Sieur de Sainct Michel.     Il est possible que i'ay receu d'eux cette dyspathie naturelle   à la medecine: mais s'il n'y eust eu que cette consideration, i'eusse   essayé de la forcer. Car toutes ces conditions, qui naissent en nous   sans raison, elles sont vitieuses: c'est vne espece de maladie qu'il   faut combattre. Il peult estre, que i'y auois cette propension, mais   ie l'ay appuyée et fortifiée par les discours, qui m'en ont estably   l'opinion que i'en ay. Car ie hay aussi cette consideration de refuser   la medecine pour l'aigreur de son goust. Ce ne seroit aysément   mon humeur, qui trouue la santé digne d'estre r'achetée, par tous   les cauteres et incisions les plus penibles qui se facent. Et suyuant   Epicurus, les voluptez me semblent à euiter, si elles tirent à leurs   suittes des douleurs plus grandes: et les douleurs à rechercher,   qui tirent à leur suitte des voluptez plus grandes. C'est vne pretieuse   chose, que la santé: et la seule qui merite à la verité qu'on   y employe, non le temps seulement, la sueur, la peine, les biens,   mais encore la vie à sa poursuite: d'autant que sans elle, la vie   nous vient à estre iniurieuse. La volupté, la sagesse, la science et   la vertu, sans elle se ternissent et esuanouyssent. Et aux plus   fermes et tendus discours, que la philosophie nous veuille imprimer   au contraire, nous n'auons qu'à opposer l'image de Platon,   estant frappé du haut mal, ou d'vne apoplexie: et en cette presupposition   le deffier d'appeller à son secours les riches facultez de   son ame. Toute voye qui nous meneroit à la santé, ne se peut dire   pour moy ny aspre, ny chere. Mais i'ay quelques autres apparences,   qui me font estrangement deffier de toute cette marchandise. Ie ne   dy pas qu'il n'y en puisse auoir quelque art: qu'il n'y ait parmy   tant d'ouurages de Nature, des choses propres à la conseruation de   nostre santé, cela est certain. I'entends bien, qu'il y a quelque simple   qui humecte, quelque autre qui asseche: ie sçay par experience,   et que les refforts produisent des vents, et que les feuilles   du sené laschent le ventre: ie sçay plusieurs telles experiences:   comme ie sçay que le mouton me nourrit, et que le vin m'eschauffe.   Et disoit Solon, que le manger estoit, comme les autres drogues,   vne medecine contre la maladie de la faim. Ie ne desaduouë pas   l'vsage, que nous tirons du monde, ny ne doubte de la puissance et   vberté de Nature, et de son application à nostre besoing. Ie vois   bien que les brochets, et les arondes se trouuent bien d'elle. Ie me   deffie des inuentions de nostre esprit: de nostre science et art: en   faueur duquel nous l'auons abandonnée, et ses regles: et auquel   nous ne sçauons tenir moderation, ny limite. Comme nous appellons   iustice, le pastissage des premieres loix qui nous tombent en   main, et leur dispensation et pratique, tres inepte souuent et tres   inique. Et comme ceux, qui s'en moquent, et qui l'accusent, n'entendent   pas pourtant iniurier cette noble vertu: ains condamner   seulement l'abus et profanation de ce sacré titre. De mesme, en la   medecine, i'honore bien ce glorieux nom, sa proposition, sa promesse,   si vtile au genre humain: mais ce qu'il designe entre nous,   ie ne l'honore, ny l'estime.   En premier lieu l'experience me le   fait craindre: car de ce que i'ay de cognoissance, ie ne voy nulle   race de gens si tost malade, et si tard guerie, que celle qui est   soubs la iurisdiction de la medecine. Leur santé mesme est alterée   et corrompue, par la contrainte des regimes. Les medecins ne se   contentent point d'auoir la maladie en gouuernement, ils rendent   la santé malade, pour garder qu'on ne puisse en aucune saison   eschapper leur authorité. D'vne santé constante et entiere, n'en   tirent ils pas l'argument d'vne grande maladie future? I'ay esté   assez souuent malade: i'ay trouué sans leurs secours, mes maladies   aussi douces à supporter (et en ay essayé quasi de toutes les   sortes) et aussi courtes, qu'à nul autre: et si n'y ay point meslé   l'amertume de leurs ordonnances. La santé, ie l'ay libre et entiere,   sans regle, et sans autre discipline, que de ma coustume et de mon   plaisir. Tout lieu m'est bon à m'arrester: car il ne me faut autres   commoditez estant malade, que celles qu'il me faut estant sain. Ie   ne me passionne point d'estre sans medecin, sans apotiquaire, et   sans secours: dequoy i'en voy la plus part plus affligez que du   mal. Quoy? eux mesmes nous font ils voir de l'heur et de la durée   en leur vie, qui nous puisse tesmoigner quelque apparent effect de   leur science?   Il n'est nation qui n'ait esté plusieurs siecles sans la   medecine: et les premiers siecles, c'est à dire les meilleurs et les   plus heureux: et du monde la dixiesme partie ne s'en sert pas encores   à cette heure. Infinies nations ne la cognoissent pas, où l'on   vit et plus sainement, et plus longuement, qu'on ne fait icy: et   parmy nous, le commun peuple s'en passe heureusement. Les Romains   auoyent esté six cens ans, auant que de la receuoir: mais   apres l'auoir essayée, ils la chasserent de leur ville, par l'entremise   de Caton le Censeur, qui montra combien aysément il s'en pouuoit   passer, ayant vescu quatre vingts et cinq ans: et faict viure sa   femme iusqu'à l'extreme vieillesse, non pas sans medecine: mais   ouy bien sans medecin: car toute chose qui se trouue salubre à   nostre vie, se peut nommer medecine. Il entretenoit, ce dit Plutarque,   sa famille en santé, par l'vsage, ce me semble, du lieure.   Comme les Arcades, dit Pline, guerissent toutes maladies auec du   laict de vache. Et les Lybiens, dit Herodote, iouyssent populairement   d'vne rare santé, par cette coustume qu'ils ont: apres que   leurs enfants ont atteint quatre ans, de leur causterizer et brusler   les veines du chef et des temples: par où ils coupent chemin pour   leur vie, à toute defluxion de rheume. Et les gens de village de ce   pays, à tous accidens n'employent que du vin le plus fort qu'ils   peuuent, meslé à force safran et espice: tout cela auec vne fortune   pareille.   Et à dire vray, de toute cette diuersité et confusion   d'ordonnances, quelle autre fin et effect apres tout y a il, que de   vuider le ventre? ce que mille simples domestiques peuuent faire.   Et si ne sçay si c'est si vtilement qu'ils disent:"]]]