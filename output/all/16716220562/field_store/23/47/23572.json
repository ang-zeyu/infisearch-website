[[["link","http://www.gutenberg.org/ebooks/58801"],["title","Essais de Montaigne (self-édition) - Volume III (#6)"],["body","à tout, ne pouruoid à rien: que la totale police   de ce petit monde, leur est indigestible. Cependant qu'ils craignent   d'arrester le cours d'vn dysenterique, pour ne luy causer la fieure,   ils me tuerent vn amy, qui valoit mieux, que tout tant qu'ils sont.   Ils mettent leurs diuinations au poids, à l'encontre des maux presents:   et pour ne guarir le cerueau au preiudice de l'estomach,   offencent l'estomach, et empirent le cerueau, par ces drogues tumultuaires   et dissentieuses.   Quant à la varieté et foiblesse des   raisons de cet' art, elle est plus apparente qu'en aucun' autre art.   Les choses aperitiues sont vtiles à vn homme coliqueux, d'autant   qu'ouurans les passages et les dilatans, elles acheminent cette   matiere gluante, de laquelle se bastit la graue, et la pierre, et conduisent   contre-bas, ce qui se commence à durcir et amasser aux   reins. Les choses aperitiues sont dangereuses à vn homme coliqueux,   d'autant qu'ouurans les passages et les dilatans, elles acheminent   vers les reins, la matiere propre à bastir la graue, lesquels   s'en saisissans volontiers pour cette propension qu'ils y ont, il est   mal aisé qu'ils n'en arrestent beaucoup de ce qu'on y aura charrié.   D'auantage, si de fortune il s'y rencontre quelque corps, vn peu   plus grosset qu'il ne faut pour passer tous ces destroicts, qui   restent à franchir pour l'expeller au dehors, ce corps estant esbranlé   par ces choses aperitiues, et ietté dans ces canaux estroits,   venant à les boucher, acheminera vne certaine mort et tres-douloureuse.   Ils ont vne pareille fermeté aux conseils qu'ils nous donnent   de nostre regime de viure: il est bon de tomber souuent de   l'eau, car nous voyons par experience, qu'en la laissant croupir,   nous luy donnons loisir de se descharger de ses excremens, et de   sa lye, qui seruira de matiere à bastir la pierre en la vessie: il est   bon de ne tomber point souuent de l'eau, car les poisans excrements   qu'elle traine quant et elle, ne s'emporteront point, s'il n'y   a de la violence, comme on void par experience, qu'vn torrent qui   roule auecques roideur, baloye bien plus nettement le lieu où il   passe, que ne fait le cours d'vn ruisseau mol et lasche. Pareillement,   il est bon d'auoir souuent affaire aux femmes, car cela ouure   les passages, et achemine la graue et le sable. Il est bien aussi   mauuais, car cela eschauffe les reins, les lasse et affoiblit. Il est   bon de se baigner aux eaux chaudes, d'autant que cela relasche et   amollit les lieux, où se croupit le sable et la pierre. Mauuais aussi   est-il, d'autant que cette application de chaleur externe, aide les   reins à cuire, durcir, et petrifier la matiere qui y est disposée. A   ceux qui sont aux bains, il est plus salubre de manger peu le soir,   affin que le breuuage des eaux qu'ils ont à prendre lendemain matin,   face plus d'operation, rencontrant l'estomach vuide, et non empesché.   Au rebours, il est meilleur de manger peu au disner, pour   ne troubler l'operation de l'eau, qui n'est pas encore parfaite, et ne   charger l'estomach si soudain, apres cet autre trauail, et pour   laisser l'office de digerer, à la nuict, qui le sçait mieux faire que   ne fait le iour, où le corps et l'esprit, sont en perpetuel mouuement   et action. Voila comment ils vont bastelant, et baguenaudant à noz   despens en tous leurs discours, et ne me sçauroient fournir proposition,   à laquelle ie n'en rebastisse vne contraire, de pareille force.   Qu'on ne crie donc plus apres ceux qui en ce trouble, se laissent   doucement conduire à leur appetit et au conseil de Nature, et se   remettent à la fortune commune.   I'ay veu par occasion de mes   voyages, quasi tous les bains fameux de Chrestienté; et depuis   quelques années ay commencé à m'en seruir. Car en general i'estime   le baigner salubre, et croy que nous encourons non legeres   incommoditez, en nostre santé, pour auoir perdu cette coustume,   qui estoit generalement obseruée au temps passé, quasi en toutes   les nations, et est encores en plusieurs, de se lauer le corps tous   les iours: et ne puis pas imaginer que nous ne vaillions beaucoup   moins de tenir ainsi noz membres encroustez, et noz pores estouppez   de crasse. Et quant à leur boisson, la Fortune a faict premierement,   qu'elle ne soit aucunement ennemie de mon goust: secondement   elle est naturelle et simple, qui aumoins n'est pas   dangereuse, si elle est vaine. Dequoy ie prens pour respondant, cette   infinité de peuples de toutes sortes et complexions, qui s'y assemble.   Et encores que ie n'y aye apperceu aucun effect extraordinaire et   miraculeux: ains que m'en informant vn peu plus curieusement   qu'il ne se faict, i'aye trouué mal fondez et faux, tous les bruits de   telles operations, qui se sement en ces lieux là, et qui s'y croyent   (comme le monde va se pippant aisément de ce qu'il desire) toutesfois   aussi, n'ay-ie veu guere de personnes que ces eaux ayent empiré;   et ne leur peut-on sans malice refuser cela, qu'elles n'esueillent   l'appetit, facilitent la digestion, et nous prestent quelque   nouuelle allegresse, si on n'y va par trop abbatu de forces; ce que   ie desconseille de faire. Elles ne sont pas pour releuer vne poisante   ruyne: elles peuuent appuyer vne inclination legere, ou prouuoir à   la menace de quelque alteration. Qui n'y apporte assez d'allegresse,   pour pouuoir iouyr le plaisir des compagnies qui s'y trouuent, et   des promenades et exercices, à quoy nous conuie la beauté des   lieux, où sont communément assises ces eaux, il perd sans doubte   la meilleure piece et plus asseurée de leur effect. A cette cause i'ay   choisi iusques à cette heure, à m'arrester et à me seruir de celles,   où il y auoit plus d'amœnité de lieu, commodité de logis, de viures   et de compagnies, comme sont en France, les bains de Banieres:   en la frontiere d'Allemaigne, et de Lorraine, ceux de Plombieres:   en Souysse, ceux de Bade: en la Toscane, ceux de Lucques; et specialement   ceux _della Villa_, desquels i'ay vsé plus souuent, et à   diuerses saisons.   Chasque nation a des opinions particulieres,   touchant leur vsage, et des loix et formes de s'en seruir, toutes diuerses:   et selon mon experience l'effect quasi pareil. Le boire n'est   aucunement receu en Allemaigne. Pour toutes maladies, ils se baignent,   et sont à grenouiller dans l'eau, quasi d'vn soleil à l'autre.   En Italie, quand ils boiuent neuf iours, ils s'en baignent pour le   moins trente; et communément boiuent l'eau mixtionnée d'autres   drogues, pour secourir son operation. On nous ordonne icy, de   nous promener pour la digerer: là on les arreste au lict, où ils   l'ont prise, iusques à ce qu'ils l'ayent vuidée, leur eschauffant continuellement   l'estomach, et les pieds. Comme les Allemans ont de   particulier, de se faire generalement tous corneter et vantouser,   auec scarification dans le bain: ainsin ont les Italiens leurs _doccie_,   qui sont certaines gouttieres de cette eau chaude, qu'ils conduisent   par des cannes, et vont baignant vne heure le matin, et autant   l'apres disnée, par l'espace d'vn mois, ou la teste, ou l'estomach,   ou autre partie du corps, à laquelle ils ont affaire. Il y a infinies   autres differences de coustumes, en chasque contrée: ou pour   mieux dire, il n'y a quasi aucune ressemblance des vnes aux autres.   Voylà comment cette partie de medecine, à laquelle seule ie   me suis laissé aller, quoy qu'elle soit la moins artificielle, si a elle   sa bonne part de la confusion et incertitude, qui se voit par tout   ailleurs en cet art.   Les poëtes disent tout ce qu'ils veulent, auec   plus d'emphase et de grace; tesmoing ces deux epigrammes.      _Alcon hesterno signum Iouis attigit. Ille,       Quamuis marmoreus, vim patitur medici.     Ecce hodie iussus transferri ex æde vetusta,       Effertur, quamuis sit Deus atque lapis._    Et l'autre,      _Lotus nobiscum est, hilaris cænauit, et idem       Inuentus mane est mortuus Andragoras.     Tam subitæ mortis causam, Faustine, requiris?       In somnis medicum viderat Hermocratem._    Sur quoy ie veux faire deux comtes.   Le Baron de Caupene en   Chalosse, et moy, auons en commun le droit de patronage d'vn   benefice, qui est de grande estenduë, au pied de noz montaignes,   qui se nomme Lahontan. Il est des habitans de ce coin, ce qu'on   dit de ceux de la valée d'Angrougne; ils auoient vne vie à part, les   façons, les vestemens, et les mœurs à part: regis et gouuernez par   certaines polices et coustumes particulieres, receuës de pere en   filz, ausquelles ils s'obligeoient sans autre contrainte, que de la   reuerence de leur vsage. Ce petit estat s'estoit continué de toute   ancienneté en vne condition si heureuse, qu'aucun iuge voisin   n'auoit esté en peine de s'informer de leur affaire; aucun aduocat   employé à leur donner aduis, ny estranger appellé pour esteindre   leurs querelles; et n'auoit on iamais veu aucun de ce destroit à   l'aumosne. Ils fuyoient les alliances et le commerce de l'autre   monde, pour n'alterer la pureté de leur police: iusques à ce,   comme ils recitent, que l'vn d'entre eux, de la memoire de leurs   peres, ayant l'ame espoinçonnée d'vne noble ambition, alla s'aduiser   pour mettre son nom en credit et reputation, de faire l'vn de   ses enfans maistre Iean, ou maistre Pierre: et l'ayant faict instruire   à escrire en quelque ville voisine, en rendit en fin vn beau   notaire de village. Cettuy-cy, deuenu grand, commença à desdaigner   leurs anciennes coustumes, et à leur mettre en teste la pompe   des regions de deça. Le premier de ses comperes, à qui on escorna   vne cheure, il luy conseilla d'en demander raison aux iuges   Royaux d'autour de là; et de cettuy-cy à vn autre, iusques à ce   qu'il eust tout abastardy. A la suitte de cette corruption, ils disent,   qu'il y en suruint incontinent vn' autre, de pire consequence,   par le moyen d'vn medecin, à qui il print enuie d'espouser vne   de leurs filles,"]],[["link","http://www.gutenberg.org/ebooks/58801"],["title","Essais de Montaigne (self-édition) - Volume III (#7)"],["body","de s'habituer parmy eux. Cettuy-cy commença à   leur apprendre premierement le nom des fiebures, des rheumes,   et des apostemes, la situation du cœur, du foye, et des intestins,   qui estoit vne science iusques lors tres esloignée de leur cognoissance:   et au lieu de l'ail, dequoy ils auoyent apris à chasser toutes   sortes de maux, pour aspres et extremes qu'ils fussent, il les accoustuma   pour vne toux, ou pour vn morfondement, à prendre les   mixtions estrangeres, et commença à faire trafique, non de leur   santé seulement, mais aussi de leur mort. Ils iurent que depuis   lors seulement, ils ont apperçeu que le serain leur appesantissoit   la teste, que le boire ayant chault apportoit nuisance, et que les   vents de l'automne estoyent plus griefs que ceux du printemps:   que depuis l'vsage de cette medecine, ils se trouuent accablez   d'vne legion de maladies inaccoustumées, et qu'ils apperçoiuent   vn general deschet, en leur ancienne vigueur, et leurs vies de   moitié raccourcies. Voyla le premier de mes comtes.   L'autre est,   qu'auant ma subiection graueleuse, oyant faire cas du sang de   bouc à plusieurs, comme d'vne manne celeste enuoyée en ces   derniers siecles, pour la tutelle et conseruation de la vie humaine;   et en oyant parler à des gens d'entendement comme d'vne   drogue admirable, et d'vne operation infaillible: moy qui ay   tousiours pensé estre en bute à tous les accidens, qui peuuent   toucher tout autre homme, prins plaisir en pleine santé à me   prouuoir de ce miracle; et commanday chez moy qu'on me nourrist   vn bouc selon la recepte. Car il faut que ce soit aux mois les   plus chaleureux de l'esté, qu'on le retire: et qu'on ne luy donne à   manger que des herbes aperitiues, et à boire que du vin blanc.   Ie me rendis de fortune chez moy le iour qu'il deuoit estre tué:   on me vint dire que mon cuysinier trouuoit dans la panse deux   ou trois grosses boules, qui se chocquoient l'vne l'autre parmy sa   mangeaille. Ie fus curieux de faire apporter toute cette tripaille   en ma presence, et fis ouurir cette grosse et large peau: il en   sortit trois gros corps, legers comme des esponges, de façon   qu'il semble qu'ils soyent creuz, durs au demeurant par le dessus   et fermes, bigarrez de plusieurs couleurs mortes: l'vn parfaict en   rondeur, à la mesure d'vne courte boule: les autres deux, vn peu   moindres, ausquels l'arrondissement est imparfaict, et semble qu'il   s'y acheminast. I'ai trouué, m'en estant faict enquerir à ceux, qui   ont accoustumé d'ouurir de ces animaux, que c'est vn accident rare   et inusité. Il est vray-semblable que ce sont des pierres cousines   des nostres. Et s'il est ainsi, c'est vne esperance bien vaine aux   graueleux, de tirer leur guerison du sang d'vne beste, qui s'en alloit   elle mesme mourir d'vn pareil mal. Car de dire que le sang   ne se sent pas de cette contagion, et n'en altere sa vertu accoustumée,   il est plustost à croire, qu'il ne s'engendre rien en vn corps   que par la conspiration et communication de toutes les parties: la   masse agist tout' entiere, quoy que l'vne piece y contribue plus que   l'autre, selon la diuersité des operations. Parquoy il y a grande   apparence qu'en toutes les parties de ce bouc, il y auoit quelque   qualité petrifiante. Ce n'estoit pas tant pour la crainte de l'aduenir,   et pour moy, que i'estoy curieux de cette experience: comme c'estoit,   qu'il aduient chez moy, ainsi qu'en plusieurs maisons, que les   femmes y font amas de telles menues drogueries, pour en secourir le   peuple: vsant de mesme recepte à cinquante maladies, et de telle   recepte, qu'elles ne prennent pas pour elles, et si triomphent en   bons euenemens.   Au demeurant, i'honore les medecins, non pas   suiuant le precepte, pour la necessité (car à ce passage on en oppose   vn autre du prophete, reprenant le Roy Asa d'auoir eu recours au   medecin) mais pour l'amour d'eux mesmes, en ayant veu beaucoup   d'honnestes hommes et dignes d'estre aymez. Ce n'est pas à   eux que i'en veux, c'est à leur art, et ne leur donne pas grand   blasme de faire leur profit de nostre sottise, car la plus part du   monde faict ainsi. Plusieurs vacations et moindres et plus dignes   que la leur, n'ont fondement, et appuy qu'aux abuz publiques. Ie les   appelle en ma compagnie, quand ie suis malade, s'ils se rencontrent   à propos, et demande à en estre entretenu, et les paye comme   les autres. Ie leur donne loy, de me commander de m'abrier   chauldement, si ie l'ayme mieux ainsi, que d'autre sorte: ils peuuent   choisir d'entre les porreaux et les laictues, dequoy il leur   plaira que mon bouillon se face, et m'ordonner le blanc ou le   clairet: et ainsi de toutes autres choses, qui sont indifferentes à   mon appetit et vsage. I'entens bien que ce n'est rien faire pour   eux, d'autant que l'aigreur et l'estrangeté sont accidens de l'essence   propre de la medecine. Lycurgus ordonnoit le vin aux Spartiates   malades. Pourquoy? par ce qu'ils en haissoyent l'vsage,   sains. Tout ainsi qu'vn Gentil-homme mon voisin s'en sert pour   drogue tressalutaire à ses fiebures, par ce que de sa nature il en   hait mortellement le goust. Combien en voyons nous d'entr' eux,   estre de mon humeur? desdaigner la medecine pour leur seruice,   et prendre vne forme de vie libre, et toute contraire à celle qu'ils   ordonnent à autruy? Qu'est-ce cela, si ce n'est abuser tout destroussément   de nostre simplicité? Car ils n'ont pas leur vie et leur santé   moins chere que nous; et accommoderoient leurs effects à leur   doctrine, s'ils n'en cognoissoyent eux mesmes la faulceté.   C'est   la crainte de la mort et de la douleur, l'impatience du mal, vne   furieuse et indiscrete soif de la guerison, qui nous aueugle ainsi.   C'est pure lascheté qui nous rend nostre croyance si molle et   maniable. La plus part pourtant ne croyent pas tant, comme ils   endurent et laissent faire: car ie les oy se plaindre et en parler,   comme nous. Mais ils se resoluent en fin: Que feroy-ie donc?   Comme si l'impatience estoit de soy quelque meilleur remede, que   la patience. Y a il aucun de ceux qui se sont laissez aller à cette   miserable subiection, qui ne se rende esgalement à toute sorte   d'impostures? qui ne se mette à la mercy de quiconque a cette   impudence, de luy donner promesse de sa guerison? Les Babyloniens   portoyent leurs malades en la place: le medecin c'estoit le   peuple: chacun des passants ayant par humanité et ciuilité à   s'enquerir de leur estat: et, selon son experience, leur donner   quelque aduis salutaire. Nous n'en faisons guere autrement: il   n'est pas vne simple femmelette, de qui nous n'employons les barbottages   et les breuets: et selon mon humeur, si i'auoy à en   accepter quelqu'vne, i'accepterois plus volontiers cette medecine   qu'aucune autre: d'autant qu'aumoins il n'y a nul dommage à   craindre. Ce qu'Homere et Platon disoyent des Ægyptiens, qu'ils   estoyent tous medecins, il se doit dire de tous peuples. Il n'est   personne, qui ne se vante de quelque recepte, et qui ne la hazarde   sur son voisin, s'il l'en veut croire. I'estoy l'autre iour en vne   compagnie, où ie ne sçay qui, de ma confrairie, apporta la nouuelle   d'vne sorte de pillules compilées de cent, et tant d'ingrediens   de comte fait: il s'en esmeut vne feste et vne consolation singuliere:   car quel rocher soustiendroit l'effort d'vne si nombreuse   batterie? I'entens toutesfois par ceux qui l'essayerent, que la   moindre petite graue ne daigna s'en esmouuoir.   Ie ne me puis   desprendre de ce papier, que ie n'en die encore ce mot, sur ce   qu'ils nous donnent pour respondant de la certitude de leurs   drogues, l'experience qu'ils ont faicte. La plus part, et ce croy-ie,   plus des deux tiers des vertus medecinales, consistent en la quinte   essence, ou proprieté occulte des simples; de laquelle nous ne   pouuons auoir autre instruction que l'vsage. Car quinte essence,   n'est autre chose qu'vne qualité, de laquelle par nostre raison nous   ne sçauons trouuer la cause. En telles preuues, celles qu'ils disent   auoir acquises par l'inspiration de quelque dæmon, ie suis content   de les receuoir, (car quant aux miracles, ie n'y touche iamais) ou   bien encore les preuues qui se tirent des choses, qui pour autre   consideration tombent souuent en nostre vsage: comme si en la   laine, dequoy nous auons accoustumé de nous vestir, il s'est trouué   par accident, quelque occulte proprieté desiccatiue, qui guerisse   les mules au talon; et si au reffort, que nous mangeons pour la   nourriture, il s'est rencontré quelque operation aperitiue. Galen   recite, qu'il aduint à vn ladre de receuoir guerison par le moyen   du vin qu'il beut, d'autant que de fortune, vne vipere s'estoit coulée   dans le vaisseau. Nous trouuons en cet exemple le moyen, et vne   conduitte vray-semblable à cette experience. Comme aussi en   celles, ausquelles les medecins disent, auoir esté acheminez par   l'exemple d'aucunes bestes. Mais en la plus part des autres experiences,   à quoy ils disent auoir esté conduis par la fortune, et   n'auoir eu autre guide que le hazard, ie trouue le progrez de cette   information incroyable. I'imagine l'homme, regardant au tour de   luy le nombre infiny des choses, plantes, animaux, metaulx. Ie ne   sçay par où luy faire commencer son essay: et quand sa premiere   fantasie se iettera sur la corne d'vn elan, à quoy il faut prester vne   creance bien molle et aisée: il se trouue encore autant empesché   en sa seconde operation. Il luy est proposé tant de maladies, et   tant de circonstances, qu'auant qu'il soit venu à la certitude de ce   poinct, où doit ioindre la perfection de son experience, le sens   humain y perd son Latin: et auant qu'il ait trouué parmy cette   infinité de choses, que c'est cette corne: parmy cette infinité de   maladies, l'epilepsie: tant de complexions, au melancholique:   tant de saisons, en hyuer: tant de nations, au François: tant   d'aages, en la vieillesse: "]]]