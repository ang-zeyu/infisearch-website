[[["link","http://www.gutenberg.org/ebooks/58801"],["title","Essais de Montaigne (self-édition) - Volume III (#0)"],["body","lecteur    Cette version électronique reproduit dans son intégralité   la version originale. La partie écrite en «vieux français» est suivie   par la «traduction» en français moderne.    L'orthographe a été conservée. Seuls quelques mots ont été modifiés.   La liste des modifications se trouve à la fin du texte.    Les corrections indiquées par les ERRATA ont été prises en compte.    La ponctuation n'a pas été modifiée hormis quelques corrections   mineures.    Les mots en gras dans l'original sont entourés par des =.       ESSAIS DE MONTAIGNE    (Self-édition *)     TEXTE ORIGINAL, ACCOMPAGNÉ DE LA TRADUCTION   EN LANGAGE DE NOS JOURS,    PAR    le Gal MICHAUD     TROISIÈME VOLUME    [Illustration]    PARIS    LIBRAIRIE FIRMIN-DIDOT ET CIE, ÉDITEURS    56, rue Jacob, 56     1907    * Édition se suffisant à elle-même.       ESSAIS DE MONTAIGNE       Cet ouvrage se compose de quatre volumes, comprenant:    1er VOLUME.--Avertissement, table générale des chapitres, texte et   traduction du commencement au chapitre 6 inclus du livre II.    2e VOLUME.--Texte et traduction du chapitre 7 inclus du livre II au   chapitre 35 inclus de ce même livre.    3e VOLUME.--Texte et traduction du chapitre 36 du livre II jusqu'à la   fin.    4e VOLUME *.--Notice sur Montaigne, etc.; sommaire des _Essais_,   variantes, notes, lexique, etc.     ILLUSTRATIONS:    1er vol.--Portrait de l'auteur, armoiries et signature.    2e vol.--Plan du domaine et perspective du manoir de Montaigne.    3e vol.--Vue de la tour de Montaigne et plan des étages.    4e vol.--Fac-similé d'une page du manuscrit de Bordeaux.    Voir sur ces illustrations, la notice insérée à cet effet au   quatrième volume, en tête des Notes.     * Ce volume, indépendant des autres, est susceptible par sa   contexture d'être aisément utilisé avec n'importe quelle édition   des _Essais_ ancienne ou moderne, moyennant un simple tableau de   concordance de pagination facile à établir soi-même.       [Illustration: CACHE TA VIE]    [Illustration: PLANCHE III    Tour de Montaigne. (Vue de l'extérieur.)    Tour de Montaigne. (Vue de l'intérieur.)    LÉGENDE.--Rez-de-chaussée: _a_, 1re entrée; _b_, petite cour d'entrée;   _c_, 2e entrée; _A_, chapelle; +, autel.--1er étage: _B_, chambre de   Montaigne; _o_, ouverture donnant vue sur l'autel; _e_, cabinet.--2e   étage: _C_, librairie ou bibliothèque; _i_, cabinet.]       ESSAIS    DE    MICHEL SEIGNEVR    DE MONTAIGNE     CIƆ IƆ XCV     TEXTE ET TRADUCTION    (SUITE ET FIN)       LIVRE SECOND. (ORIGINAL)   (_Suite._)       CHAPITRE XXXVI.    _Des plus excellens hommes._     SI on me demandoit le choix de tous les hommes qui sont venus   à ma cognoissance, il me semble en trouuer trois excellens au   dessus de tous les autres.   L'vn Homere; non pas qu'Aristote ou   Varro, pour exemple, ne fussent à l'aduenture aussi sçauans que   luy; ny possible encore qu'en son art mesme, Virgile ne luy soit   comparable. Ie le laisse à iuger à ceux, qui les cognoissent tous   deux. Moy qui n'en cognoy que l'vn, puis seulement dire cela,   selon ma portée, que ie ne croy pas que les Muses mesmes allassent   au delà du Romain.      _Tale facit carmen docta testudine, quale         Cynthius impositis temperat articulis._    Toutesfois en ce iugement, encore ne faudroit il pas oublier, que   c'est principalement d'Homere que Virgile tient sa suffisance, que   c'est son guide, et maistre d'escole; et qu'vn seul traict de l'Iliade,   a fourny de corps et de matiere, à cette grande et diuine Eneide.   Ce n'est pas ainsi que ie compte: i'y mesle plusieurs autres circonstances,   qui me rendent ce personnage admirable, quasi au   dessus de l'humaine condition. Et à la verité, ie m'estonne souuent,   que luy qui a produit, et mis en credit au monde plusieurs deitez,   par son auctorité, n'a gaigné reng de Dieu luy mesme. Estant   aueugle, indigent; estant auant que les sciences fussent redigées   en regle, et obseruations certaines, il les a tant cognues, que tous   ceux qui se sont meslez depuis d'establir des polices, de conduire   guerres, et d'escrire ou de la religion, ou de la philosophie, en   quelque secte que ce soit, ou des arts, se sont seruis de luy, comme   d'vn maistre tres-parfaict en la cognoissance de toutes choses.   Et de ses liures, comme d'vne pepiniere de toute espece de suffisance,      _Qui quid sit pulchrum, quid turpe, quid vtile, quid non,     Plenius ac melius Chrysippo ac Crantore dicit:_    Et comme dit l'autre,                 _A quo, ceu fonte perenni,     Vatum Pieriis labra rigantur aquis._    Et l'autre,      _Adde Heliconiadum comites, quorum vnus Homerus     Astra potitus._    Et l'autre,                             _Cuiúsque ex ore profuso     Omnis posteritas latices in carmina duxit,     Amnémque in tenues ausa est deducere riuos,     Vnius fœcunda bonis._    C'est contre l'ordre de Nature, qu'il a faict la plus excellente   production qui puisse estre: car la naissance ordinaire des choses,   elle est imparfaicte: elles s'augmentent, se fortifient par l'accroissance.   L'enfance de la poësie, et de plusieurs autres sciences, il l'a   rendue meure, parfaicte, et accomplie. A cette cause le peut on   nommer le premier et dernier des poëtes, suyuant ce beau tesmoignage   que l'antiquité nous a laissé de luy, que n'ayant eu nul   qu'il peust imiter auant luy, il n'a eu nul apres luy qui le peust   imiter. Ses parolles, selon Aristote, sont les seules parolles, qui   ayent mouuement et action: ce sont les seuls mots substantiels.   Alexandre le grand ayant rencontré parmy les despouïlles de Darius,   vn riche coffret, ordonna qu'on le luy reseruast pour y loger   son Homere: disant, que c'estoit le meilleur et plus fidelle conseiller   qu'il eust en ses affaires militaires. Pour cette mesme raison   disoit Cleomenes fils d'Anaxandridas, que c'estoit le Poëte des Lacedemoniens,   par ce qu'il estoit tres-bon maistre de la discipline   guerriere. Cette loüange singuliere et particuliere luy est aussi   demeurée au iugement de Plutarque, que c'est le seul autheur du   monde, qui n'a iamais soulé ne dégousté les hommes, se montrant   aux lecteurs tousiours tout autre, et fleurissant tousiours en nouuelle   grace. Ce folastre d'Alcibiades, ayant demandé à vn, qui   faisoit profession des lettres, vn liure d'Homere, luy donna vn   soufflet, par ce qu'il n'en auoit point: comme qui trouueroit vn de   nos prestres sans breuiaire.   Xenophanes se pleignoit vn iour à   Hieron, tyran de Syracuse, de ce qu'il estoit si pauure, qu'il n'auoit   dequoy nourrir deux seruiteurs: Et quoy, luy respondit-il, Homere   qui estoit beaucoup plus pauure que toy, en nourrit bien plus de   dix mille, tout mort qu'il est. Que n'estoit ce dire, à Panætius,   quand il nommoit Platon l'Homere des philosophes? Outre cela,   quelle gloire se peut comparer à la sienne? Il n'est rien qui viue en   la bouche des hommes, comme son nom et ses ouurages: rien si   cogneu, et si reçeu que Troye, Helene, et ses guerres, qui ne furent   à l'aduenture iamais. Nos enfans s'appellent encore des noms   qu'il forgea, il y a plus de trois mille ans. Qui ne cognoist Hector,   et Achilles? Non seulement aucunes races particulieres, mais la   plus part des nations, cherchent origine en ses inuentions. Mahumet   second de ce nom, Empereur des Turcs, escriuant à nostre   Pape Pie second: Ie m'estonne, dit-il, comment les Italiens se bandent   contre moy, attendu que nous auons nostre origine commune   des Troyens: et que i'ay comme eux interest de venger le   sang d'Hector sur les Grecs, lesquels ils vont fauorisant contre   moy. N'est-ce pas vne noble farce, de laquelle les Roys, les choses   publiques, et les Empereurs, vont ioüant leur personnage tant de   siecles, et à laquelle tout ce grand vniuers sert de theatre? Sept   villes Grecques entrerent en debat du lieu de sa naissance, tant   son obscurité mesmes luy apporta d'honneur:      _Smyrna, Rhodos, Colophon, Salamis, Chios, Argos, Athenæ._    L'autre, Alexandre le grand. Car qui considerera l'aage qu'il   commença ses entreprises: le peu de moyen auec lequel il fit vn si   glorieux dessein: l'authorité qu'il gaigna en cette sienne enfance,   parmy les plus grands et experimentez capitaines du monde, desquels   il estoit suyui: la faueur extraordinaire, dequoy Fortune   embrassa, et fauorisa tant de siens exploits hazardeux, et à peu   que ie ne die temeraires:          _Impellens quicquid sibi summa petenti     Obstaret, gaudénsque viam fecisse ruina:_    cette grandeur, d'auoir à l'aage de trente trois ans, passé victorieux   toute la terre habitable, et en vne demie vie auoir atteint tout l'effort   de l'humaine nature: si que vous ne pouuez imaginer sa durée   legitime, et la continuation de son accroissance, en vertu et en fortune,   iusques à vn iuste terme d'aage, que vous n'imaginiez quelque   chose au dessus de l'homme: d'auoir faict naistre de ses soldats   tant de branches Royales: laissant apres sa mort le monde en partage   à quatre successeurs, simples capitaines de son armée, desquels   les descendans ont depuis si long temps duré, maintenans   cette grande possession: tant d'excellentes vertus qui estoient en   luy, iustice, tempérance, liberalité, foy en ses paroles, amour enuers   les siens, humanité enuers les vaincus: car ses mœurs semblent à   la verité n'auoir aucun iuste reproche: ouy bien aucunes de ses   actions particulieres, rares, et extraordinaires. Mais il est impossible   de conduire si grands mouuemens, auec les regles de la iustice.   Telles gens veulent estre iugez en gros, par la maistresse fin de   leurs actions. La ruyne de Thebes, le meurtre de Menander, et du   medecin d'Ephestion: de tant de prisonniers Persiens à vn coup,   d'vne trouppe de soldats Indiens non sans interest de sa parolle,   des Cosseïens iusques aux petits enfans: sont saillies vn peu mal   excusables. Car quant à Clytus, la faute en fut amendée outre son   poix: et tesmoigne cette action autant que"]],[["link","http://www.gutenberg.org/ebooks/58801"],["title","Essais de Montaigne (self-édition) - Volume III (#1)"],["body","autre, la debonnaireté   de sa complexion, et que c'estoit de soy vne complexion   excellemment formée à la bonté, et a esté ingenieusement dict de   luy, qu'il auoit de la Nature ses vertus, de la Fortune ses vices.   Quant à ce qu'il estoit vn peu vanteur, vn peu trop impatient d'ouyr   mesdire de soy, et quant à ses mangeoires, armes, et mors, qu'il fit   semer aux Indes: toutes ces choses me semblent pouuoir estre   condonées à son aage, et à l'estrange prosperité de sa fortune. Qui   considerera quand et quand, tant de vertus militaires, diligence,   pouruoyance, patience, discipline, subtilité, magnanimité, resolution,   bonheur, en quoy, quand l'authorité d'Hannibal ne nous l'auroit   appris, il a esté le premier des hommes: les rares beautez et conditions   de sa personne, iusques au miracle: ce port, et ce venerable   maintien, soubs vn visage si ieune, vermeil, et flamboyant:      _Qualis, vbi Oceani perfusus Lucifer vnda,     Quem Venus ante alios astrorum diligit ignes,     Extulit os sacrum cœlo, tenebrásque resoluit:_    l'excellence de son sçauoir et capacité: la durée et grandeur de sa   gloire, pure, nette, exempte de tache et d'enuie: et qu'encore long   temps apres sa mort, ce fust vne religieuse croyance, d'estimer que   ses medailles portassent bon-heur à ceux qui les auoyent sur eux:   et que plus de Roys, et Princes ont escrit ses gestes, qu'autres historiens   n'ont escrit les gestes d'autre Roy ou Prince que ce soit: et   qu'encores à present, les Mahumetans, qui mesprisent toutes autres   histoires, reçoiuent et honnorent la sienne seule par special priuilege:   il confessera, tout cela mis ensemble, que i'ay eu raison de   le preferer à Cæsar mesme, qui seul m'a peu mettre en doubte du   choix. Et il ne se peut nier, qu'il n'y aye plus du sien en ses exploits,   plus de la Fortune en ceux d'Alexandre. Ils ont eu plusieurs choses   esgales, et Cæsar à l'aduenture aucunes plus grandes. Ce furent   deux feux, ou deux torrens, à rauager le monde par diuers endroits.      _Et velut immissi diuersis partibus ignes     Arentem in siluam, et virgulta sonantia lauro:     Aut vbi decursu rapido de montibus altis     Dant sonitum spumosi amnes, et in æquora currunt,     Quisque suum populatus iter._    Mais quand l'ambition de Cæsar auroit de soy plus de moderation,   elle a tant de mal'heur, ayant rencontré ce vilain subiect de la   ruyne de son pays, et de l'empirement vniuersel du monde, que   toutes pieces ramassées et mises en la balance, ie ne puis que ie   ne panche du costé d'Alexandre.   Le tiers, et le plus excellent, à   mon gré, c'est Epaminondas. De gloire, il n'en a pas à beaucoup   pres tant que d'autres (aussi n'est-ce pas vne piece de la substance   de la chose,) de resolution et de vaillance, non pas de celle qui est   esguisée par ambition, mais de celle que la sapience et la raison   peuuent planter en vne ame bien reglée, il en auoit tout ce qui s'en   peut imaginer. De preuue de cette sienne vertu, il en a faict autant,   à mon aduis, qu'Alexandre mesme, et que Cæsar: car encore que   ses exploits de guerre, ne soyent ny si frequens, ny si enflez, ils ne   laissent pas pourtant, à les bien considerer et toutes leurs circonstances,   d'estre aussi poisants et roides, et portant autant de tesmoignage   de hardiesse et de suffisance militaire. Les Grecs luy ont   faict cet honneur, sans contredit, de le nommer le premier homme   d'entre eux: mais estre le premier de la Grece, c'est facilement   estre le prime du monde. Quant à son sçauoir et suffisance, ce   iugement ancien nous en est resté, que iamais homme ne sceut tant,   et parla si peu que luy. Car il estoit Pythagorique de secte. Et ce   qu'il parla, nul ne parla iamais mieux: excellent orateur et tres   persuasif. Mais quant à ses mœurs et conscience, il a de bien loing   surpassé tous ceux, qui se sont iamais meslez de manier affaires:   car en cette partie, qui doit estre principalement considerée, qui   seule marque veritablement, quels nous sommes: et laquelle ie   contrepoise seule à toutes les autres ensemble, il ne cede à aucun   philosophe, non pas à Socrates mesmes. En cestuy-cy l'innocence est   vne qualité, propre, maistresse, constante, vniforme, incorruptible.   Au parangon de laquelle, elle paroist en Alexandre subalterne,   incertaine, bigarrée, molle, et fortuite.   L'ancienneté iugea, qu'à   esplucher par le menu touts les autres grands capitaines, il se   trouue en chascun quelque speciale qualité, qui le rend illustre.   En cestuy-cy seul, c'est vne vertu et suffisance pleine par tout, et   pareille: qui en touts les offices de la vie humaine ne laisse rien à   desirer de soy: soit en occupation publique ou priuée, ou paisible,   ou guerriere: soit à viure soit à mourir grandement et glorieusement.   Ie ne cognoy nulle ny forme ny fortune d'homme, que ie regarde   auec tant d'honneur et d'amour.   Il est bien vray, que son   obstination à la pauureté, ie la trouue aucunement scrupuleuse:   comme elle est peinte par ses meilleurs amis. Et cette seule action,   haute pourtant et tres digne d'admiration, ie la sens vn peu aigrette,   pour par souhait mesme en la forme qu'elle estoit en luy, m'en   desirer l'imitation.   Le seul Scipion Æmylian, qui luy donneroit   vne fin aussi fiere et magnifique, et la cognoissance des sciences   autant profonde et vniuerselle, se pourroit mettre à l'encontre à   l'autre plat de la balance. O quel desplaisir le temps m'a faict,   d'oster de nos yeux à poinct nommé, des premieres, la couple de   vies iustement la plus noble, qui fust en Plutarque, de ces deux   personnages: par le commun consentement du monde, l'vn le premier   des Grecs, l'autre des Romains! Quelle matiere, quelle œuurier!     Pour vn homme non saint, mais que nous disons, galant   homme, de mœurs ciuiles et communes: d'vne hauteur moderée:   la plus riche vie, que ie sçache, à estre vescue entre les viuants,   comme on dit: et estoffée de plus de riches parties et desirables,   c'est, tout consideré, celle d'Alcibiades à mon gré.   Mais quant à   Epaminondas, pour exemple d'vne excessiue bonté, ie veux adiouster   icy aucunes de ses opinions. Le plus doux contentement qu'il   eut en toute sa vie, il tesmoigna que c'estoit le plaisir qu'il auoit   donné à son pere, et à sa mere, de sa victoire de Leuctres: il   couche de beaucoup, preferant leur plaisir, au sien si iuste et si   plein d'vne tant glorieuse action. Il ne pensoit pas qu'il fust loisible   pour recouurer mesmes la liberté de son pays, de tuer vn homme   sans cognoissance de cause. Voyla pourquoy il fut si froid à l'entreprise   de Pelopidas son compaignon, pour la deliurance de Thebes.   Il tenoit aussi, qu'en vne bataille il falloit fuyr la rencontre d'vn   amy, qui fust au party contraire, et l'espargner. Et son humanité à   l'endroit des ennemis mesmes, l'ayant mis en soupçon enuers les   Bœotiens, de ce qu'apres auoir miraculeusement forcé les Lacedemoniens   de luy ouurir le pas, qu'ils auoyent entreprins de garder à   l'entrée de la Morée pres de Corinthe, il s'estoit contenté de leur   auoir passé sur le ventre, sans les poursuyure à toute outrance: il   fut deposé de l'estat de Capitaine general. Tres honorablement   pour vne telle cause: et pour la honte que ce leur fut d'auoir par   necessité à le remonter tantost apres en son degré, et recognoistre,   combien dependoit de luy leur gloire et leur salut: la victoire le   suyuant comme son ombre par tout où il guidast, la prosperité de   son pays mourut aussi luy mort, comme elle estoit née par luy.       CHAPITRE XXXVII.    _De la ressemblance des enfans aux peres._     CE fagotage de tant de diuerses pieces, se faict en cette condition,   que ie n'y mets la main, que lors qu'vne trop lasche oysiueté me   presse, et non ailleurs que chez moy. Ainsin il s'est basty à diuerses   poses et interualles, comme les occasions me detiennent ailleurs   par fois plusieurs moys. Au demeurant, ie ne corrige point mes   premieres imaginations par les secondes, ouy à l'auenture quelque   mot: mais pour diuersifier, non pour oster. Ie veux representer le   progrez de mes humeurs, et qu'on voye chasque piece en sa naissance.   Ie prendrois plaisir d'auoir commencé plustost, et à recognoistre   le train de mes mutations. Vn valet qui me seruoit à les   escrire soubs moy, pensa faire vn grand butin de m'en desrober   plusieurs pieces choisies à sa poste. Cela me console, qu'il n'y fera   pas plus de gain, que i'y ay fait de perte.   Ie me suis enuieilly   de sept ou huict ans depuis que ie commençay. Ce n'a pas esté   sans quelque nouuel acquest. I'y ay pratiqué la colique, par la liberalité   des ans: leur commerce et longue conuersation, ne se   passe aysément sans quelque tel fruit. Ie voudroy bien, de plusieurs   autres presens, qu'ils ont à faire, à ceux qui les hantent long   temps, qu'ils en eussent choisi quelqu'vn qui m'eust esté plus acceptable:   car ils ne m'en eussent sçeu faire, que i'eusse en plus   grande horreur, des mon enfance. C'estoit à poinct nommé, de   tous les accidens de la vieillesse, celuy que ie craignois le plus.    I'auoy pensé mainte-fois à part moy, que i'alloy trop auant: et   qu'à faire vn si long chemin, ie ne faudroy pas de m'engager en   fin, en quelque malplaisant rencontre. Ie sentois et protestois assez,   qu'il estoit heure de partir, et qu'il falloit trencher la vie dans le   vif, et dans le sein, suyuant la regle des chirurgiens, quand ils ont   à coupper quelque membre. Qu'à celuy, qui ne la rendoit à temps,   Nature auoit accoustumé de faire payer de bien rudes vsures. Il s'en   faloit tant, que i'en fusse prest lors, qu'en dix-huict mois ou enuiron   qu'il y a que ie suis en ce malplaisant estat, i'ay desia appris à   m'y accommoder. I'entre desia en composition de ce viure coliqueux:   i'y trouue dequoy me consoler, et dequoy esperer. Tant   les hommes sont accoquinez à leur estre miserable, qu'il n'est si   rude condition qu'ils n'acceptent"]]]