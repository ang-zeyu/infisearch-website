[[["link","http://www.gutenberg.org/ebooks/59037"],["title","Cantares gallegos (#5)"],["body","    Fórons’ erguendo direitos:     Gotas de sudor corrían     Afio pó-lo meu peito,     E tembraba como tremban     As auguas cando fay vento,     Ná pia da fonte nova     Que sempre está revertendo.     Aquel moucho alí fincado,     Cal si fose ó mesmo demo,     Fito á fito me miraba     Có seus ollos rapiñeiros,     Que coidei que me roubaban     Non máis que de lonxe velos.     De lume me paresían     E que me queimaron penso;     Penso qu’ eran tizós roxos     Da fogueira dos infernos     Que pó-las niñas me entraron     Hastr’ ó coraçón dereitos.     En él remorsos había     D’ amoriños pecadentos...     ¡Ay, quen ten d’ eses amores     Non pod’ achar bon sosiego!        Chovía si Dios ten augua,     Ventaba en tódo-los ventos,     E ensarrapicada toda     A camiñar non m’atrevo,     Qu’ ó moucho, fita que fita,     M’ aspera na quel penedo,     Mais acordeime da Virxe     Que sempre conmigo levo,     Résoll’ un Ave-María,     E cobrando novo alento,     Com’ os páxaros do mare,     Nadando paso ó regueiro;     Corro á enriba dó valado,     Brinco en baixo dó portelo,     E dend’ alí, berro entonces     Con cantas forzas eu teño:     _Non che teño medo, moucho,_     _Moucho, non che teño medo._     XVII         _Airiños, airiños aires,_     _Airiños da miña terra;_     _Airiños, airiños aires,_     _Airiños, levaime á ela._        Sin ela vivir non podo,     Non podo vivir contenta,     Qu’ adonde queira que vaya,     Cróbeme unha sombra espesa.     Cróbeme unha espesa nube     Tal preñada de tormentas,     Tal de soidás preñada,     Qu’ á miña vida envenena.     Levaime, levaime airiños,     Com’ unha folliña seca,     Que seca tamén me puxo     Á callentura que queima.     ¡Ay!, si non me levás pronto,     Airiños da miña terra;     Si non me levás, airiños,     Quisáis xa non me conesan.     Qu’ á frebe que de min come,     Vaime consumindo lenta,     E no meu coraçonciño     Tamén traidora se ceiba.        Fun n’ outro tempo encarnada     Com’ á color da sireixa,     Son oxe descolorida     Com’ os cirios d’ as igrexas,     Cal si unha meiga chuchona     Á miña sangre bebera.     Voume quedando muchiña     Com’ unha rosa qu’ inverna;     Voume sin forzas quedando,     Voume quedando morena,     Cal unha mouriña moura,     Filla de moura ralea.        Levaime, levaime, airiños,     Levaime adonde m’ esperan     Unha nay que por min chora,     Un pay que sin min n’ alenta,     Un hirmán por quen daría     Á sangre d’ as miñas venas,     E un amoriño á quen alma     E vida lle prometera.     Si pronto non me levades,     ¡Ay!, morrerei de tristeza,     Soya n’ unha terra extraña,     Dond’ extraña m’ alomean,     Donde todo canto miro     Todo me dic’ ¡extranxeira!        ¡Ay miña probe casiña!     ¡Ay miña vaca bermella!     Años, que valás nos montes,     Pombas, qu’ arrulás nas eiras,     Mozos, qu’ atruxás bailando,     Redobre d’ as castañetas,     Xas-co-rras-chás d’as cunchiñas,     Xurre-xurre d’ as pandeiras,     Tambor do tamborileiro,     Gaitiña, gaita gallega,     Xa non m’ alegras dicindo:     ¡Muiñeira!, ¡muiñeira!     ¡Ay, quén fora paxariño     De leves alas lixeiras!     ¡Ay, con qué prisa voara     Toliña de tan contenta,     Para cantar á alborada     Nos campos da miña terra!     Agora mesmo partira,     Partira com’ unha frecha,     Sin medo as sombras da noite,     Sin medo da noite negra.     E que chovera ou ventara,     E que ventara ou chovera,     Voaría, e voaría     Hastra qu’ alcansase á vela.     Pero non son paxariño     E irey morrendo de pena,     Xa en lágrimas convertida,     Xa en suspiriños desfeita.        Doçes galleguiños aires,     Quitadoiriños de penas,     Encantadores d’ as auguas,     Amantes d’ as arboredas,     Música d’ as verdes canas,     Do millo d’ as nosas veigas,     Alegres compañeiriños,     Run-run de tóda-las festas,     Levaime nas vosas alas     Com’ unha folliña seca.     Non permitás qu’ aquí morra,     Airiños da miña terra,     Qu’ ainda penso, que de morta     Ei de sospirar por ela.     Ainda penso, airiños aires,     Que dimpois que morta sea,     E aló pó-lo camposanto,     Dond’ enterrada me teñan,     Pasés na calada noite     Runxindo antr’ á folla seca,     Ou murmuxando medrosos     Antr’ as brancas calaveras,     Inda dimpois de mortiña,     Airiños da miña terra,     Éivos de berrar: ¡Airiños,     Airiños, levaime á ela!     XVIII  Á Ó SR. D. CAMILO ÁLVAREZ E CASTRO  CHANTRE DA CATEDRAL DE SALAMANCA       I        Roxiña cal sol dourado,     Garrida cal fresca rosa,     Iba pó-lo monte hermosa     Có branco pe descalzado...     Copo de neve pousado,     Deslumbrando á luz do día,     Tan branco pe parecía.      —        As longas trenzas caídas,     Con quen os ventos xogaban,     Ondiñas d’ ouro formaban     Na branca espalda tendidas;     Apertadas e bruñidas     Qu’ espigas eran, coidara     O que de lonxe as mirara.      —        Tiñan os cores do mare,     Os seus olliños dormentes,     Máis doçes, máis transparentes,     Naide os poidera encontrare;     Naide velos sin amare     O coraçón sin falsía,     Que por antr’ eles se vía.      —        Levaba na frente á yalma,     Nos doçes labios á risa,     Auguiña que ó vento enrisa,     Pousaba no fondo en calma.     Tal como gallarda palma     Cimbrase con folgura     A delgadiña cintura.      —        Ó par da brisa temprada     Qu’ antr’ os salgueiros corría,     Ela correndo seguía     Unha veiriña encantada.     Qu’ alí mansa e sosegada     Manaba unha fresca fonte     Cabo da falda do monte.       II        Franca, pura, sin enganos,     Canta, canta, garruleira,     Ó pe da verde silveira     Laband’ os seus brancos panos.     Ó son dos romores vanos     Que nacen cá mañanciña,     Lava, lava na fontiña.      —        Xunto d’ ela os paxariños     Gorgorexan qu’ é un contento,     Faille festiñas ó vento     C’ os seus hirmáns os airiños.     Os pastores, coitadiños,     Cantanlle ó doçe _a... la... la..._     Que lengua de amores fala.      —        Ela honesta está escoitando,     Mais con sospiros responde,     Qu’ aló garda non sei dónde     Saudades de non sei cándo.     Os paniños vay lavando     E á tendelos s’ apresura     Nun campiño de verdura.      —        Dempois no rego que pasa,     Verte unha vagoa serena,     Filla da escondida pena     Qu’ o seu peitiño traspasa.     Pois que d’ amores s’ abrasa     Aquela qu’ é fresca rosa     Tan amante como hermosa.      —        Compañeiras van chegando     Cal máis á máis ven portada,     Xarros de louza vidrada,     Antr’ os seixos van pousando.     Cay á auguiña mormuxando,     Brancas vinchas se levantan,     As meniñas cantan..., cantan.      —        As estrelas van fuxindo     A espesa niebra enrarece,     O arboriño que frorece     Por antr’ ela vay sahindo.     O craro sol vay subindo     Por riba do firmamento,     Limpo, garrulo e contento.      —        Arredor tod’ arrescende     A olido de primadera,     Y á ló n’ azulada esfera     Fogax de groria s’ encende.     Mais á meniña n’ atende     Si non á ó dor ¡mal pecado!     Que ten no peito encravado.      —        Danll’ extrañeza os cantares,     Danlle de chorar deseyos,     Y os ollos de vagoas cheyos,     Pensa nos nativos lares.     Que n’ hay máis tristes pesares,     Máis negra malencolía     Qu’ á qu’ entr’ extraños se cría.      —        Paxariños, verde prado,     Branca lua e sol ardente,     Todo consolo é impotente     En mal tan desconsolado.     Todo contento é trubado     Pó-la peniña sin fondo     Qu’ hay no coraçón abondo.      —        Por eso á meniña hermosa,     Foxe d’ alegre fontiña,     Tal como triste ovelliña     Que trema de dor queixosa.     Vay sentida, vay chorosa,     Mentras lle cantan con saña:     «¡Da montaña!, ¡da montaña!»      —        Y ela, que de tal s’ extraña,     Ferida no que máis sinte,     Qu’ á maltraten non consinte,     Y así lles contesta huraña:     _Anque ché son da montaña,_     _Anque ché son montañesa,_     _Anque ché son, non me pesa._     XIX         Pasa río, pasa río,     Có teu maino rebulir;     Pasa pas’ antr’ as froliñas     Color d’ ouro e de marfil,     A quen c’ os teus doçes labios     Tan doçes cousas lles dis.     Pasa, pasa, mais non vexan     Que te vas á ó mar sin fin,     Porqu’ estonces ¡ay, probiñas,     Cánto choraran por ti!     ¡Si souperas qu’ extrañeça,     Si souperas qué sofrir     Desque dél vivo apartado     O meu coraçón sentiu!     Tal m’ acoden as soidades,     Tal me queren afrixir,     Qu’ inda máis feras m’ afogan,     Si as quero botar de min.     Y ¡ay, que fora das froliñas     Vendote lonxe de si     Ir pó-la verde ribeira,     Da ribeira dô Carril!        Pasa, pasa, caladiño,     Có teu manso rebulir,     Camiño dô mar salado,     Camiño dô mar sin fin;     E leva estas lagrimiñas,     Si as de chegar por alí,     Pretiño dos meus amores,     Pretiño dô meu vivir.     ¡Ay, quén lagrimiña fora     Prá ir, meu ben, xunta ti!...     ¡Quén fixera un caminiño     Para pasar, ay de min!     _Si á mar tibera barandas_     _Fórate ver á o Brasil;_     _Mais á mar non ten barandas,_     _Amor meu, ¿por don’ ey d’ ir?_     XX         _--Hora, meu meniño, hora,_     _¿Quen vos ha de dar á teta,_     _Si tua nay vay no muhiño,_     _E teu pay na leña seca?_       Eu cha dera, miña xoya,     Con mil amores cha dera,     Hastra rebotar meu santo,     Hastra que máis non quixeras,     Hastra verte dormidiño     Con esa boca tan feita,     Sorrindo todo fartiño,     Cal ubre de vaca cheya.     Mais ¡ay, qué noite che agarda!     Mais ¡ay, qué noite ch’ espera!     Qu’ anque duas fontes teño,     Estas fontiñas non deitan.     Hora, meu meniño, hora,     Cánto chorarás por ela,     Sin ter con que t’ acalente,     Sin ter con que t’ adormeça,     Que soyo, soyo quedaches     Com’ unha ovelliña enferma,     Tremando, malpocadiño,     Com’ as ovelliñas treman.     Sin cobirtor que te cruba     Nunhas palliñas te deitan     E neve e chuvia en ti caen     Por antr’ as"]],[["link","http://www.gutenberg.org/ebooks/59037"],["title","Cantares gallegos (#6)"],["body","tellas.     E silva ó vento que pasa     Pó-las mal xuntadas pedras,     E cal coitelo afilado     No teu corpiño se ceiba.     ¡Ay, cando veña tua nay!     ¡Ay, cando ch’ á tua nay veña!     Cal te topará, meniño,     Frío com’ á neve mesma,     Para chorar sin alento,     Rosiña que os ventos creban...     ¡Ay, más valera, meniño,     Que quen te dou non te dera!     Qu’ os fillos dos probes nacen,     Nacen para tales penas.        Así se expricaba Rosa     Nó medio da noite negra,     O pe d’ unha negra porta,     Toda de lañas cuberta.     Mentras tanto murmuxaban     Por entr’ á robreda espesa     Do río as revoltas agoas     E os berridos da tormenta.     Tod’ era sombras no ceo,     Tod’ era loito na terra,     E parece qu’ á _compaña_     Bailab’ antras as arboredas     C’ as chuchonas enemigas,     E c’ as estricadas meigas.        En tanto un choro soave     Sentir no espaço se deixa,     Tal como gaita tocada     Nunh’ alborada serena;     Tal como lexana frauta     Cand’ ó sol no mar se deita,     Cuyo son nos tray ó vento     C’ os cheiriños da ribeira.        No medio da chouza escura     Que triste Rosa contempra,     Unha luz branca se mira     Com’ aurora que comença.     Olido de frescas rosas     Os aires da noite incensan,     Cal si todas se xuntaran     As froles da primadera;     Soan cantares extraños,     Soan músicas que alegran;     Músicas son e cantares     Nunca sentidos na terra,     Por eso, pasmada Rosa,     Pouquiño á pouco s’ achega,     E por unha regandixa     Postrada no chan axexa.        Nunca humanos ollos viron     O que veu estonces ela,     Que si non morreu estonces     Foy porque Dios no quixera:     De resplandecente groria     Rayos d’ amor se refrexan     Do abandonado meniño,     Sobr’ á dourada cabeça;     E porqu’ esté máis contento,     E porque máis s’ entreteña,     Cabe ó seus peïños crecen     Frescos ramos de azucenas.     Xa non dorm’ en probe cuna,     Qu’ outro berce lle fixeron     C’ as alas os anxeliños     E có seu lume as estrellas.     Nubes de color de rosa     Fanlle branda cabeceira,     Sírvelle de cubertura     Un rayo de luna cheya,     Y á Virxen santa, vestida     Con vestido de inocencia,     Por que de fame non morra     E fartiño s’ adormeça,     Dalle maná do seu peito     Con qu’ os seus labios refresca.        Mentras ó mundo existise,     Rosa mirando estibera     Con tanta groria encantada,     Con tanta dicha suspensa;     Mais unha voz lonxe s’ oye     Por antr’ os olmos da veiga,     Que cantando amorosiña     S’ exprica de esta maneira:     «Hora, meu meniño, hora,     Logo che darey á teta,     Hora, meu meniño, hora,     Xa non chorarás por ela.»        Esto cantaron. En tanto     Có á Virxe desapareceran     Os anxeliños, deixando     En derredor noite espesa.     Xa se sinten as pasadas     Por xunto da corredeira;     Xa saltaron ó portelo,     Xa cerraron á cancela...     A probe nay corre, corre,     Qu’ ó seu filliño ll’ espera;     Mais cando chega, dormido     O seu filliño contempra.     Dill’ estonces, mentras tanto     Qu’ en bicalo se recrea:        --Miña xoya, miña xoya,     Miña prenda, miña prenda,     ¿Qué fora de ti, meu santo,     Si naiciña non tiberas?     ¿Quén, meu fillo, te limpara,     Quén á mantença che dera?        --O que manten as formigas     E os paxariños sustenta.--        Dixo Rosa, y escondeuse     Por antr’ á nebrina espesa.     XXI      _Non che digo nada..._     _¡Pero vaya!_       I        Pasan n’aquesta vida     Cousiñas tan extrañas,     Tan raros feitos vense     Neste mundo de trampa;     Tantos milagres vellos     Tan novas insinanzas,     E tan reboltos allos     Con nome d’ensaladas,     _Que non che digo nada..._       _¡Pero vaya!_        Meniña, ven vestida;     Meniña, ven calzada,     Que ten roupa de cote,     Que ten roupa de garda;     Meniña, que ben folga,     Meniña, qu’ anda maja,     Y é probe, malpocado,     Com’ unha triste araña...     _Non che digo nada..._       _¡Pero vaya!_        Véxote aló antr’ os millos,     Véxote aló nas brañas,     Xa no pinar espeso,     Xa na beiriña mansa     Do río que correndo     Vay antr’ as verdes canas,     E xuras qu’ estás soya,     Que naide t’ acompaña...     _Non che digo nada..._       _¡Pero vaya!_        Casada, casadiña,     Que gustas ser falada,     Que bailas c’ as solteiras     Nás festas e ruadas,     Que tes ná boca á risa     E que c’ os ollos falas,     E que á ó falar con eles     Parece que che saltan,     _Non che digo nada..._       _¡Pero vaya!_        Cando mirar te miro     Tan limpa e tan peinada,     Loitar c’ os rapaciños     Hastra qu’ en ti se fartan,     E vas dimpois xurando     Qu’ eres muller sin chata,     E dís qu’ ás máis non teñen     Contigo comparanza,     _Non che digo nada..._       _¡Pero vaya!_        E ti, Rosa, Rosiña,     Modesta e recatada,     Que falas tan mainiño,     Que tan mainiño andas,     Qu’ os pes d’ os homes miras     Para non verlle á cara,     E fás que non entendes     Cando d’ amor che falan,     _Non che digo nada..._       _¡Pero vaya!_        Vas pó-la mañanciña     A misa c’ as beatas     Dempois... (por qué, ti ó sabes)     De xunta d’ elas largas;     E si ná corredoira     Xunto da verde parra,     Non sey con que xentiña,     Páraste ou non te paras,     _Non che digo nada..._       _¡Pero vaya!_        E ti, rapás garrido     De tan melosas falas,     Tan majo de monteira,     Tan rico de polainas,     Tan fino de calzado     Como de mans fidalgas,     Cando me dis que gustas     De traballar na braña,     _Non che digo nada..._       _¡Pero vaya!_        Ti falarás d’ amores     Cousiñas ben faladas;     Ti loitarás c’ as nenas     Como ningún loitara;     Ti beberás do mosto     Hasta quedar sin fala;     Pero cós teus sudores     Mollar á terra ingrata...     _Non che digo nada..._       _¡Pero vaya!_        Mais tantas cousas vexo     Que me parecen trampa;     Tanto sol entre nubes,     E tan revoltas auguas     Qu’ asemellarse intentan     A unha fontiña crara,     Que por non perder tempo     Donde non quito racha,     _Non che digo nada..._       _¡Pero vaya!_       II        Pasan n’ aquesta vida     Cousiñas tan extrañas,     Tan raros feitos vense     Neste mundo de trampa;     Tantos milagres vellos,     Tan novas insinanzas,     E tan rovoltos allos     Con nome d’ ensaladas,     _Que non che digo nada..._       _¡Pero vaya!_        E qu’ algo deprendera,     Triste de min, coidaba;     E qu’ á esperencia neta     Ninguén m’ iba en puxanza     Por ter na frent’ enrugas     E ter caniñas brancas,     Cando hay hoxe uns mociños     Mesmo dende que maman,     _Que non che digo nada..._       _¡Pero vaya_!        Xa non che val, Farruco,     Que vivas en compaña     Dos anos pensadores     Nin da esperencia calva,     Nin qu’ ollo alerta vivas     Com’ á cordura manda,     Que donde menos penses     Tamaña lebre salta.     _Que non che digo nada..._       _¡Pero vaya!_        Xa sendo noit’ escura     Dinche qu’ é noite crara;     Xa estand’ ó mar sereno     Che din que fay borrasca,     E tanto te confunden     E tanto te acobardan,     Qu’ anque falar quixeras     Tal coma Dios che manda,     _Non che digo nada..._       _¡Pero vaya!_        Si eres francés, meu vello,     Si eres da lonxe Australia,     Si aló do sol baixaches     Ou das estrelas pálidas,     Con seria gravedade     Quisáis che preguntaran,     E ti pasmado todo,     Calado mormuraras:     _Non che digo nada..._       _¡Pero vaya!_        Por eso, meu velliño,     Si d’ estudiar non tratas     A cencia d’ estos tempos,     Qu’ é com’ el augua crara,     Anque c’ á parromeira     Tamén ten comparanza,     Que nesto á cencia estriba,     Y en ter distintas caras,     _Non che digo nada..._       _¡Pero vaya!_        Sin entender un ele     Verás que ben s’ amañan     Honrados e sin honra,     Rameiras e beatas;     Verás cómo s’ axuntan,     Verás cómo se tratan,     Mentras que ti marmuras     C’ á lengua d’ unha coarta.     _Non che digo nada..._       _¡Pero vaya!_        Verás cor de sireixa     Quen foy cor d’ esmeralda,     Y aqueles tan azues     Que sangre azul manaban,     Manar sangre bermella     Pó-la moderna usanza,     Y esto con tal chistura     E con fachenda tanta,     _Que non che digo nada..._       _¡Pero vaya_!        Verás qué revolturas,     Qué ricas contradanzas,     Qué gaitas con salterio,     Qué pífanos con arpas,     Qué dengues encarnados     Con mantilliñas brancas,     Chapurra que chapurra     En confusión tan várea.     _Que non che digo nada..._       _¡Pero vaya!_        Ti pensarás qu’ aquesto     É tod’ unha antroidada,     Qu’ aquí un levita sobra     Y unha chaqueta falta;     Qu’ alí se comen lebres     En vez de calabazas,     E tocan frautas donde     Deben tocar campanas...     _Mais non che digo nada..._       _¡Pero vaya!_        Deprende, meu velliño,     A cencia ben amada,     Que saibamente insina     Tan rica misturanza,     Si queres ser sabido     En cousas tan extrañas,     Pois antre tantas nobas     As costumiñas rancias...     _Non che digo nada..._       _¡Pero vaya!_     XXII         _Mais ó que ben quixo un día,_     _Si á querer ten afición,_     _Sempre lle queda unha magoa_     _Dentro do seu coraçón._       I        Aló nas tardes serenas,     Aló nas tardes caladas,     Fanse máis duras as penas     Que nas brandas alboradas.      —        Aló nas tardes sombrisas,     Aló nas tardes escuras,     Fanse máis cortas as risas,     Máis negras as desventuras.      —        Que non hay sera tranquila     Para quen remorsos garda,     E máis presto s’ aniquila     Canto máis á noite agarda.       II        Eu ben sei d’ estos secretos     Que s’ esconden nas entrañas,     Que rebolen sempre inquietos     Baixo mil formas extrañas.      —        Eu ben sei d’ estes tormentos     Que cosomen e devoran,     Dos que fan xemer os ventos,     Dos que morden cando choran.      —        Y anqu’ hora sorrindo canto,    "]]]