[[["link","http://www.gutenberg.org/ebooks/53367"],["title","Dik Trom en zijn Dorpsgenooten (#1)"],["body","vreugde haars harten wel veertien dagen van te voren voor het groote feest uitgenoodigd.  Op een keer mocht Dik met zijn moeder mede naar den bakker, om brood te halen. Bakker Herstraten was tevens banketbakker, en Dik keek zijn oogen uit naar al het lekkers, dat er in den winkel te koop lag. Opeens ontdekte hij een varken van marsepein, en dadelijk kwam de gedachte bij hem op, dat het een prachtig verjaarcadeau voor Anneke zou zijn. Volgens zijn meening was er geen prachtiger en lekkerder geschenk op de heele wereld te bedenken.  \"O, o, Moeder, kijk eens, wat een mooi varken, met pooten en een staart en oogen, wat prachtig! Toe Moe -- koop dat voor Anneke, als ze jarig is, Moeder, -- wat zal dat lekker zijn!\"  Maar Moeder Trom had er niet veel ooren naar, want het varken was nog al groot en zou dus wel veel geld kosten, meer, dan zij missen kon. Maar man was maar een eenvoudige timmermansknecht, en verdiende dus niet genoeg om zulke lekkernijen te kunnen bekostigen.  \"Dat is te duur, Dik,\" zei ze. \"Niet waar, bakker, het kost stellig wel een kwartje?\"  \"Een schelling, vrouw Trom,\" zei de bakker. \"Die dingen zijn duur.\"  \"Toe Moeder,\" hield Dik vol. \"Ik mag er zooveel poffertjes eten, als ik maar lust, zegt Anneke. Toe Moeder, een schelling is niet veel.\"  \"Daar heb jij nog geen verstand van, Dik. Jij bent nog maar vier jaar. Maar enfin, pak het maar voor me in, bakker. 't Moet voor verjaarcadeautje dienen, dus zal ik maar over 't geld heenstappen. Kom Dik, we gaan naar huis. Dag bakker.\"  \"Dag vrouw Trom, dag Dik. Zeg Dik, lust jij wel een flikje van me?\"  De bakker hield Dik de glazen stolp voor, waar Dik zijn beide handen in stak en gevuld weer terug trok, wat de bedoeling van den bakker nu juist niet was.  \"Ho, ho, Dik, -- zoo bedoel ik het niet...\" riep de bakker.  Maar 't was te laat. Dik was al buiten en deed zich naar hartelust aan de flikjes te goed.  \"Zoo'n kleine schrok!\" mopperde de bakker, terwijl hij de stolp weer op de plank zette.  De flikjes waren spoedig verdwenen, en toen wilde Dik zelf het marsepein-varken dragen.  \"Neen, Dik, dan laat je 't maar vallen, en dan is het stuk,\" zei Moeder.  \"Ik laat het niet vallen,\" beweerde Dik. \"Laat mij het dragen, Moeder.\"  Zooals gewoonlijk kreeg Dik nu ook zijn zin, en met het prachtige varken in zijn knuistje stapte hij parmantig naast zijn moeder voort.  Wonder boven wonder bracht hij het heelshuids thuis.  Dadelijk haalde hij het uit het zakje te voorschijn. Hij zette het op zijn vier pooten op de tafel, en ging er in stille bewondering op een stoel naar zitten kijken.   [Illustratie]   \"Hè, wat mooi! Wat mooi!\" mompelde hij zacht voor zich heen.  Moeder moest in het achterhuis eten koken.  \"Zet het varkentje nu in de kast, Dik, anders zal het heusch nog breken,\" zei ze. \"En dat zou zonde wezen van het mooie cadeau.\"  \"Ja, straks,\" zei Dik. \"Eerst moet ik er nog naar kijken.\"  Moeder verliet de kamer, en Dik bleef het prachtige beest bewonderen. Hij streek het over zijn breeden rug, voelde aan het staartje, liet het over de tafel loopen, terwijl Dik \"knor, knor!\" riep, en besloot eindelijk eens heel eventjes te proeven, of het lekker was. Zijn verwachtingen daaromtrent waren hoog gespannen, maar het resultaat overtrof ze nog verre. Hij bracht het varken aan zijn mond en likte met zijn tong heel voorzichtig aan een oor.  Dik vond het heerlijk, en tot zijn vreugde zag hij, dat het oor nog even groot gebleven was. Hij kon er althans niet het minste verschil in ontdekken, toen hij het met het andere vergeleek.  Daarom likte hij met animo verder, en 't was zóó lekker, dat hij er niet mede ophouden kon.  Toen hij even later weer eens keek, ontdekte hij tot zijn groote voldoening, dat het nog maar een klein beetje kleiner en dunner geworden was.  \"Hmmm!\" bromde Dik. \"Wat is dat lekker!\"  Maar ten slotte kwam hij toch tot de ontdekking, dat het oortje verdwenen was en dat zelfs de kop al een kleine inholling gekregen had. Dik schrok ervan. Hij deed het varken in het zakje en zette het in de kast.  \"Zie zoo, de rest is voor Anneke. Dat ééne oortje hindert niet,\" dacht hij. En toen liep hij met zijn handen in zijn zakken door de kamer te stappen en wilde zich wijsmaken, dat hij het heele varken vergeten was.  Doch lang hield hij het niet uit, want het was geen minuut uit zijn gedachten. Hij haalde het weer te voorschijn, echter alleen maar om er mede te spelen. Hij liet het weer over de tafel loopen, soms hard, soms langzaam, en dan knorde Dik weer uit den treure, tot hij het opeens uit zijn vingers liet glippen en het op tafel viel. 't Arme beest brak zijn mooie, gekrulde staartje.  Dik vond het meer dan jammer, maar nu het er eenmaal af was, wist hij niet beter te doen, dan het maar op te eten. Hè, 't smaakte net zoo lekker als het oortje en weldra was het door zijn keelgat verdwenen. En omdat er geen varkens waren, die maar één oor hadden, Dik had er althans nog nooit een gezien, besloot hij het andere oor ook maar op te eten. Dat stond veel mooier, en Anneke zou het niet eens zien.  \"Maar nu niets meer!\" besloot Dik. Hij borg het weer in de kast en ging spelen. Hij keek er den heelen dag niet meer naar om, maar den volgenden dag begon het spelletje opnieuw. Hij vermaakte er zich zoolang mede, tot het een voor- en een achterpoot kwijt was, en dat vond Dik een dag later zoo'n ongelukkig gezicht, dat hij er de twee andere pooten ook maar afknabbelde. Toen was er nog maar alleen de romp met den kop van over. De kop verdween een dag later ook als een offer aan Dik's snoeplust en toen merkte Moeder pas, welk droevig feit zich gedurende eenige dagen had afgespeeld.  \"Maar Dik!\" riep ze uit, terwijl ze hem het verminkte varkensrompje voorhield, waar Dik trouwens al eenige malen met innig welbehagen aan had gelikt, \"maar Dik, wat heb je nu gedaan? Dat varken is al half op! Waarom heb je dat gedaan?\"  \"'t Was lekker!\" zei Dik. \"Maar 't is nog groot genoeg. Anneke lust het toch niet graag, denk ik.\"  \"Zoo, denk jij dat!\" mopperde Moeder. \"Nu, we zullen maken, dat je er niet meer bij kunt, want anders schiet er van het heele verjaarcadeau niets over.\"  En Moeder legde het op de bovenste plank in de kast.  Toen Anneke eindelijk jarig was, deed Moeder, het invalide beest in een schoon papiertje en ging Dik op visite.  \"Daar,\" zei hij, \"dat is voor jou.\"  \"O, lekker,\" zei Anneke, \"een stuk suikergoed!\"  En zij zette er gretig haar tandjes in. Men kon het haar aanzien, dat zij smulde.  \"'t Is een varken geweest,\" beweerde Dik trotsch.  \"Neen, 't is een stuk suikergoed,\" zei Anneke. \"'t Heeft geen pooten en geen kop.\"  \"'t Is toch een varken geweest,\" hield Dik vol. \"Maar ik heb het geslacht. Toe, geef mij ook een stukje.\"  Anneke beet er een stuk af en gaf het aan Dik. Zoo doende was het beest spoedig verdwenen, en om twaalf uur kwamen de poffertjes aan de beurt, waaraan Dik de noodige eer bewees.  Maar dat alles was nu al lang geleden, want Dik en Anneke waren nu al twaalf jaar. Doch altijd waren zij de beste vriendjes geweest. Samen gingen zij dus, toen de school uitging, naar huis.  \"'k Wou, dat we den dag van het schoolfeest al hadden, Dik,\" zei Anneke.  \"Ik niet minder,\" zei Dik. \"'k Heb er zin in. Zeg, weet je, dat we....\"  \"Kijk, kijk!\" riep er een stem achter hen: \"Dik en Anneke! Dik meisjesgek! Dik meisjesgek! Ha, ha, daar gaan ze samen...!\"  Dik keek om.  \"O, dacht ik het niet? 't Is Bruin Boon natuurlijk. Die moet altijd schelden.\"  \"Dik meisjesgek! Dik meisjesgek!\" schreeuwde Bruin Boon.  Dik werd nijdig. Hij balde zijn vuisten en riep terug:  \"Kom hier, als je durft, dan zal ik je op je gezicht meisjesgekken!\"  Maar Bruin kwam niet. Hij bleef op eerbiedigen afstand.  \"Dik meisjesgek! Dik meisjesgek! Dik gaat met Anneke trouwen!\" jouwde Bruin.  \"Kom hier, als je durft!\" schreeuwde Dik terug. \"Maar dat durf je niet, hè?\"  \"Leelijke meisjesgek!\" sarde Bruin, wien het plezier deed, dat Dik er kwaad om werd.  Dik wilde terugkeeren, om Bruin zijn portie te geven.   [Illustratie]   Maar Anneke zei:  \"Kom Dik, laten we maar gaan. Wat kan jou die vervelende Bruin schelen Hij gaat toch op den loop, als je naar hem toe gaat.\"  \"Ja, maar wat doet hij te sarren,\" zei Dik. \"Wacht maar, ik zal het hem wel betaald zetten.\"  \"Zeg Dik, wat wou je straks zeggen?\" vroeg Anneke.  \"Ik -- Wat zegge? -- Dat weet ik niet meer,\" zei Dik, die herhaaldelijk nog naar Bruin omkeek.  \"Leelijke meisjesgek!\" klonk het uit de verte.  \"Zoo'n mispunt!\" zei Dik.  \"Kom, kijk niet weer naar dien jongen,\" zei Anneke. \"Laten we voortmaken, anders komen we te laat voor het eten. Ja, je wou me straks toch heusch wat vertellen, net toen Bruin Boon begon te schelden.\"  \"O ja, nu weet ik het al. Ik wou je zeggen, dat vandaag onze nieuwe buren komen. Je weet wel, die nieuwe knecht van Van Dril, den smid. Ze komen uit Amsterdam.\"  \"Komen die vandaag?\" vroeg Anneke. \"Ja, ---- ze zijn er al, kijk maar.\"   [Illustratie]   \"Er staat een wagen met meubelen voor het huis. Zie-je wel? Laten we gaan kijken.\"  Dik en Anneke gingen op een drafje verder en hadden het huis spoedig bereikt. De voordeur stond open, en de wagen was al gedeeltelijk gelost. 't Was een armoedig boedeltje, wat er nog opstond, dat zagen Dik en Anneke alle twee.  \"De mooie meubeltjes zijn zeker al binnengedragen,\" zei Anneke. \"En de nieuwe menschen zie ik niet. -- Dag Ik ga gauw naar huis, want het eten zal wel al op tafel staan.\"  \"Dag!\" zei Dik, en hij ging ook naar binnen.     [Illustratie: hoofdstuk kopstuk]  Tweede Hoofdstuk.  Dik krijgt nieuwe buren.   Tot zijn verbazing zag hij, dat er bezoek was. Zijn vader was al van het werk thuisgekomen, en moeder was druk bezig de tafel te dekken. De gasten waren een man, een vrouw en een meisje. Deze laatste was ongeveer van Dik's leeftijd. De man en de vrouw keken naar hem, toen hij binnenkwam, en zij knikten hem toe, maar het meisje keek niet om.  \"Goeden dag!\" zei Dik.  \"Dit is Dik en dat is-ie,\" zei vader Trom. \"En hier zijn de nieuwe buren, Elswater en vrouw Elswater en Nelly, en dat"]],[["link","http://www.gutenberg.org/ebooks/53367"],["title","Dik Trom en zijn Dorpsgenooten (#2)"],["body"," ze.\"  Dik kwam nader en gaf den man en de vrouw een hand. Toen hij het meisje ook zijn hand toestak, bleef zij recht voor zich uit staren, tot Dik's groote verbazing.  \"Hier is Dik Trom, Nelly, geef hem een hand,\" zei de moeder, \"je nieuwe buurjongetje.\"  Zij nam Nelly's hand en legde die in de hand van Dik.  \"Onze Nelly kan niet zien,\" zei ze zacht. \"Ze is blind.\"  Dik schrikte er geweldig van, toen hij dat hoorde, en hij kreeg een diep medelijden met het arme meisje.  Hij nam aan de tafel plaats en keek haar aan, en toen zag hij, dat haar oogen er precies eender uitzagen als van alle andere menschen. Ja, ze konden zelfs mooi genoemd worden. Dik's wangen waren een beetje bleek geworden. 't Was voor het eerst van zijn leven, dat hij van zoo nabij iemand ontmoette, die geheel blind was.  En hoe mager en zwak zag zij er uit. Zou ze misschien ziek geweest zijn? Of zouden die menschen het misschien erg arm gehad hebben? Ook de man en de vrouw zagen er vermagerd en zwak uit en zij hadden, evenals Nelly, erg armoedige kleeren aan het lijf. Ongetwijfeld hadden zij een slechten tijd doorgemaakt.  \"Zie zoo,\" zei vrouw Trom, terwijl zij een paar dampende schotels op de tafel zette, \"nu zijn we gereed. Willen we bidden?\"  En toen dat gedaan was, vervolgde zij, terwijl zij op elk bord een heerlijk stuk worst legde:  \"Eet nu maar lekker, buurtjes. 't Is je van harte gegund.\"  Ze veegde met haar boezelaar over haar wangen, die hoogrood zagen van het koken en van de drukte. Blijkbaar had zij het erg warm.  \"Dank u wel, buurvrouw, eet smakelijk!\" zei vrouw Elswater, \"'t Is erg vriendelijk van u, om ons te eten te vragen...\"  \"Niet meer dan burenplicht,\" zei vrouw Trom.  \"En dat is het,\" voegde Trom er aan toe.  Dik zag, hoe de nieuwe buurvrouw voor Nelly opschepte, en hoe deze zelf handig de worst in schijven sneed en met smaak begon te eten.  \"Hè, lekker, Moeder,\" zei ze.  \"Dat is het, kind,\" zei vrouw Elswater. \"Zoo'n lekker maal hebben we in lang niet gehad, hè?\"  \"Neen,\" zei Elswater, die met zijn smal, bleek gezicht en zijn vermagerde handen lang niet den indruk maakte van een sterken smid, zooals Van Dril bij voorbeeld. \"Neen, we hebben de laatste maanden niet anders doorleefd dan armoê en ellende.\"  \"Ja,\" zei de vrouw met een zucht. \"'t Was een groot verschil met de eerste jaren van ons trouwen. Toen hadden wij het ook goed. We hadden nooit naar Amsterdam moeten gaan.\"  \"Hè, hoe lekker,\" zei het blinde meisje weer, terwijl zij met haar vork over het bord voelde, of er nog een stukje worst lag.  Dik zag het met innig medelijden, en handig schoof hij, hoewel hij het zelf zoo schrikkelijk graag lustte, een groot deel van zijn worst op haar bord. Maar hij had het toch niet zoo handig gedaan, of de nieuwe buurvrouw had het gezien. Ze zei er echter niets over.  \"Neen,\" zei Elswater, \"we hadden nooit naar Amsterdam moeten gaan, je hebt gelijk, vrouw.\"  \"Maar de loonen voor een handwerksman zijn daar toch veel hooger,\" merkte vrouw Trom op.  \"En dat zijn ze,\" zei Vader Trom.  \"Juist,\" hernam Elswater. \"Die hooge loonen hebben mij ook verlokt ons dorp te verlaten en naar Amsterdam te gaan. Maar met hoogere lonen is alles nog niet gewonnen. We woonden er nog geen maand, of er brak een groote staking onder de smids uit, die wekenlang aanhield en ons kleine spaarpotje opslokte. We raakten zelfs hier en daar al in de schuld en hadden ons al spoedig genoodzaakt gezien een kleiner huisje te betrekken, een krot in een van de nauwste sloppen van Amsterdam...\"    \"Waar geen zonnestraaltje in kon doordringen en ons lieve kind bij den dag afnam en vermagerde. In dat ellendige slop zijn haar blozende wangetjes gebleven,\" viel vrouw Elswater in. En zij streelde het blinde kind over de vervallen wangetjes en de mooie donkere haren.  \"En toen de werkstaking eindelijk opgeheven werd, kreeg ik een hevigen typhus, die mij aan den rand van het graf bracht. Toen kwam onze grootste ellende. Niemand wilde ons borgen, zoodat mijn vrouw genoodzaakt was, onze mooie meubeltjes een voor een naar den lommerd te brengen of te verkoopen. We hielden ten slotte niet anders over dan wat rommel. Had zij nu nog maar uit werken kunnen gaan, om wat te verdienen, dan zouden we niet zoo diep in de armoede geraakt zijn, maar zij kon niet besluiten, om mij naar het gasthuis te laten brengen, en wilde mij zelf verplegen. Ja, ja, 't was een bange, treurige tijd. En mijn ziekte werd zoo hevig, dat zelfs de dokter begon te vreezen, dat ik er meê heen zou gaan. Doch ik ben er Goddank bovenop gekomen, en toen ik weer mocht opstaan, stond ons besluit vast, om Amsterdam zoo spoedig mogelijk te verlaten en weer werk ergens op een dorp te zoeken. Mijn vrouw was doodop van de doorgestane ellende en zorgen, en ons kind was vervallen als sneeuw voor de zon. En we hebben geluk gehad. Ik las in een courant een advertentie van baas Van Dril, die een knecht vroeg, en toen ben ik er dadelijk op afgegaan met het gelukkige gevolg, dat ik aangenomen werd, ik geloof uit medelijden...\"  \"Best mogelijk,\" zei vrouw Trom. \"Van Dril is een beste, brave man, en je zult een goeden baas aan hem hebben.\"  \"En zoo zijn we dan hier gekomen,\" besloot de smid, \"sterk ben ik nog wel niet, maar 't zal wel weer gaan. Als we eerst onze schuld in Amsterdam maar hebben afgedaan....\"  \"Is gelukkig niet zoo'n groote som,\" zei vrouw Elswater. \"Als we elke week een paar gulden kunnen overhouden, zullen we den achterstal spoedig ingehaald hebben. Intusschen zijn we blij, dat we hier zulke vriendelijke buren hebben mogen vinden. We zijn u van harte dankbaar. En Nelly heeft al dadelijk een aardig buurjongetje getroffen. Ja, ja, Dik, ik heb het straks wel gezien, hoe je jouw stuk worst op haar bord hebt geschoven.\"  \"O,\" riep Nelly uit, met een kleur tot achter haar ooren, \"als ik dat geweten had, zou ik het niet opgegeten hebben.\"  Dik kreeg ook een kleur, want hij had gedacht, dat niemand het gezien had.  \"Een heel verschil, als je die twee vergelijkt,\" zei Elswater. \"Dik zoo rond als een tonnetje en met een paar wangen als luchtballons, en Nelly zoo bleek en magertjes. Maar dat zal hier wel beter worden, willen we hopen. Hier hebben we volop zonneschijn en frissche lucht, en zullen we wel weer wat in onze maag krijgen ook. Ik begin weer met nieuwen moed, en ik heb een gevoel in me, of ik weer een nieuw leven begin. Komaan, vrouwtje, we hebben het nog druk vandaag, want we moeten ons huisje nog inrichten en gezellig maken, al zijn we dan ook onze mooiste zaakjes kwijt. Ook dat zal wel weer in orde komen, als we tijd van leven hebben. Nogmaals hartelijk dank voor uw goedheid, buurtjes.\"  Zij stonden op en verlieten de kamer, maar Dik nam Nelly bij de hand, en zei:  \"Ga je mee, dan zal ik je mijn duiven laten zi....\"  Maar opeens bedacht hij, dat het meisje blind was, en hij slikte het laatste woord haastig in. En opnieuw werd hij met innig medelijden vervuld.  \"Ik wil ze graag zien, Dik,\" zei het meisje eenvoudig. \"Dat woord mag je gerust zeggen; ik zeg het zelf ook. Maar dan bedoel ik, dat ik hun klapwieken en hun kirren hoor, en dan neem ik ze in mijn handen, als ik kan, en dan voel ik hun kleine kopjes, en hun vleugels, en hun staart en hun warme lijfje, en dan zeg ik, dat ik ze gezien heb.\"  \"Goed, ga dan meê,\" zei Dik. \"Ik heb mooie duiven, en ook konijnen.\"  \"Hier in de kamer en in het achterhuis hoef je mijn hand niet vast te houden, want als ik ergens maar eenmaal geweest ben, weet ik er den weg wel. Dáár is de deur, hè?\"  \"Ja,\" zei Dik verbaasd. \"Dat is knap, Nelly.\"  Het meisje strekte de handen een weinig naar voren en vond op den tast de deur. Dik volgde haar in het achterhuis.  \"Dáár is het vuur, hè?\" zei ze. \"Ik voel de warmte. Rechtsom kom ik aan de buitendeur, -- maar daar is een drempel, die een beetje hoog is. Zijn je duiven en konijnen buiten?\"  \"Ja,\" zei Dik, die haar vol verwondering volgde. Zij liep haast met een zekerheid, of zij een paar goede oogen had. \"Jij bent handig, hoor.\"  \"O, in Amsterdam ging ik wel alleen de straat op, om boodschappen te doen. Niet ver van huis natuurlijk, maar bij ons in het slop en om de hoeken wist ik de winkels wel te vinden. Geef me nu een hand, Dik, maar wacht eens even.\"  En met de woorden: \"Mag ik?\" betastte zij zijn hoofd, zijn wangen, en zijn lichaam. Toen begon zij te lachen.  \"Zoo, nu weet ik, hoe je er uitziet. Maar je bent een dikkerd, hoor. Heb jij je pet altijd achterste-voor op? De klep zit in je hals. Dat is grappig, zeg. Ga je nog op school?\"  \"Ja, straks moet ik er weer naar toe. Laten we nu gaan.\"  Hij bracht het meisje achter het huis, waar de duiven al dadelijk klapwiekend om zijn hoofd gingen vliegen Ze wisten wel, dat zij nu voer kregen. Eén ging hem zelfs op zijn pet zitten en een paar namen op zijn schouders plaats.  \"Zoo mak zijn ze,\" zei Dik trotsch. \"Ze pikken het voer uit mijn hand. Wil jij dat ook graag hebben?\"  \"Ja, ja, o dolgraag,\" zei Nelly.  \"Hier is de voerbak. Als jij ze een paar maal gevoerd hebt, zijn ze al aan je gewend, en dan zijn ze heelemaal niet bang meer. Toe, voer ze nu met kleine handjesvol.\"  Nelly deed het, en ze voelde al spoedig een paar duiven op den voerbak komen. Zij strekte haar hand met wat voer uit, en pik-pik deden een paar brutaaltjes. Nelly's vreugde kende geen grenzen.  \"Zou ik er eentje beet kunnen pakken?\" vroeg ze.  \"Probeer het maar,\" zei Dik, die met vreugde zag, hoe het blinde meisje genoot. \"Ze zijn erg mak.\"  Na een paar vruchtelooze pogingen gelukte het Nelly inderdaad een duifje te grijpen. Zij streelde het zacht over zijn kopje en vleugels, gleed met haar vingers langs zijn staartje en hield het zachte rompje in haar beide handen vast, zoodat zij het hartje van het beest voelde kloppen.  \"O, hoe schattig,\" zei ze. \"Hoe ziet deze er uit, Dik?\"  \"Wit. Ken jij de kleuren? Je hebt ze toch nooit gezien?\"  \"Neen, maar ik stel me ze voor. O, hoe lief!\"  Zij streelde haar wangen met het gevangen duifje en kuste zijn kleine kopje. \"O, wat lief! Wat schattig!\"  Dik kreeg hoe langer hoe meer"]]]