[[["link","http://www.gutenberg.org/ebooks/11685"],["title","L'Endimione (#1)"],["body","or vendicarmi.       Alme che Amor, fuggite,       Tutte ad Amor venite:       Non più, com'ei solea,       Asperse di veleno ha le saette,       E Son soavi ancor le sue vendette.     Quell'alma severa,      Che amor non intende,      Se pria non s'accende,      Non speri goder.     Per me son gradite      Ancor le catene,      E in mezzo alle pene      Più bello è il piacer.          [DIANA, AMORE a parte, ed ENDIMIONE che dorme.]  DIA.       Silvia, Elisa, Licori,       Tutte da me vi siete       Dileguate in un punto.       Ma un cacciator vegg'io       Che dorme sulla sponda       Di quel placido rio.       Farmi, se non m'inganno,       Uno de' miei seguaci. Oh come immerso       Nella profonda quiete       Dolcemente respira!       Quei flessuosi tralci       Che gli fan con le foglie ombra alla fronte,       Quel garruletto fonte       Che basso mormorando       Lusinga il sonno e gli lambisce il piede,       Quell'aura lascivetta       Che gli errori del crine agita e mesce,       Quanta, oh quanta bellezza, oh Dio, gli accresce!       Zeffiretti leggierj,       Che intorno a lui volate,       Per pietà, nol destate;       Che nel mirarlo io sento       Un piacer che diletta, ed è tormento.  END.       Nice, lasciami in pace...Oh Ciel, che miro!       Cinzia mia Dea, perdona       L'involontario errore:       Seguìa l'incauto labbro       Del sonno ancor l'immagine fallace.       (Quanto quel volto, oh Dio, quanto mi piace!)  DIA.       Tu mi guardi e sospiri!  END.       (Ahimè, che dirò mai!)       Quel sospiro innocente       Era figlio del sonno e non d'amore.  DIA.       Tu, non richiesto ancora,       D'un delitto ti scusi,       Che ti rende più caro all'alma mia.       Lascia, lascia il timore,       E se amante tu sei, parla d'amore.  END.    Non so dir se sono amante,      Ma so ben che al tuo sembiante      Tutto ardore pena il core,      E gli è caro il suo penar.     Sul tuo volto s'io ti miro,      Fugge l'alma in un sospiro,      E poi riede nel mio petto      Per tornare a sospirar.  DIA.       Non più, mio ben, son vinta.       Quest'alma innamorata       Di dolce stral piagata,       Come a sua sfera intorno a te s'aggira,       E Diana, cor mio, per te sospira.  END.       Ma chi sa qual s'asconda       Senso ne' detti tuoi?  DIA.       Tu temi, Endimione?       So che ancor ti spaventa       Di Calisto la sorte,       O d'Atteon la morte.       Ma più quella non sono       Sì rigida e severa.       Non temere, idol mio,       Te solo adoro, e la tua fè vogl'io.  END.       Ah Cintia, io non ti credo;       Perdona i miei timori,       Scusa i sospetti miei;       Se Diana non fossi, io t'amerei.  DIA.       Crudel, così d'un Nume       Tu schernisci gli affetti?       Pria l'amor mi prometti,       Poi mi nieghi l'amore?       E il misero mio core       Ritrova in un istante,       Ma con incerta sorte,       Nel tuo labbro incostante e vita e morte.       O mi scaccia, o mi accogli;       Nè cominciare, ingrato,       Or che vedi quest'alma       Entro la tua catena,       A prenderti piacer della mia pena.     Semplice fanciulletto,      Se al tenero augelletto      Rallenta il laccio un poco,      Il fa volar per gioco,      Ma non gli scioglie il piè.            Quel fanciullin tu sei,             Quell'augellin son io;             Il laccio è l'amor mio             Che mi congiunge a te.          [ENDIMIONE ed AMORE.]  AMO.       Endimione, ascolta:       Finisce tra le frondi       Di quella siepe ombrosa       Una damma ferita       Ed il corso e la vita.       Allo stral che la punge,       Ella parmi tua preda.  END.                            Amico Alceste,       Prenditi pur la damma,       Abbiti pur lo strale,       Che di dardi e di fere a me non cale.  AMO.       Ma tu quello non sei       Che, non ha guari, avrebbe       Per una preda e per un dardo solo       Raggirato di Latmo ogni sentiero?  END.       Altre prede, altri dardi ho nel pensiero.  AMO.       Il so; d'amor sospiri,       E Diana è il tuo foco.  END.                             E donde il sai?  AMO.       Da quel frondoso alloro,       Che spande così folti i rami suoi,       Vidi non osservato i furti tuoi.  END.       È vero, ardo d'amore,       E comincia il mio core       Una pena a provar che pur gli è cara,       E dolcemente a sospirare impara.  AMO.       Godi il tuo lieto stato.       Più di te fortunato       Non han queste foreste;       Ti basti avere, amando, amico Alceste.  END.       Se colei che m'accende,       Non delude fallace il pianto mio,       Addio, fere, addio, strali e selve, addio.     Se non m'inganna      L'idolo mio,      Più non desio;      Più bel contento      Bramar non so.  AMO.    Già preda siete      Del cieco Dio.      Son lieto anch'io;      Più bel contento      Bramar non so.  END.    Rendo alle selve      Gli strali e l'arco,      E più le belve      Seguir non vo'.  AMO.    Lascia ad Amore      L'arco e gli strali,      Ch'egli in quel core      Per te pugnò.         [Fine della parte prima.]     PARTE SECONDA          [DIANA ed ENDIMIONE.]  DIA.       Dove, dove ti sprona       Il giovanil desio,       Endimion, cor mio? Lascia la traccia       Delle fugaci belve,       E qui dove, cadendo       Da quell'alto macigno,       L'onda biancheggia, e poi divisa in mille       Lucidissime stille       Spruzza sul prato il cristallino umore,       Meco t'assidi a ragionar d'amore.  END.       Ovunque io mi rivolga,       Cintia, bella mia Dea,       Sempre di grave error quest'alma è rea.       Se da te m'allontano,       Se al tuo splender m'accendo,       O la tua fiamma, o le tue leggi offendo.  DIA.       Quai leggi, quale offesa?  END.       Condannan le tue leggi       Chi strugge il core all'amoroso foco.  DIA.       Io dettai quelle leggi, io le rivoco.  END.       Dunque senza timore       I cari affetti tuoi goder mi lice?  DIA.       Sol presso al tuo bel volto io son felice.     Fra le stelle o fra le piante,      Cacciatrice o Nume errante,      Senza te non so goder.     Nel tuo ciglio ho la mia sorte,      Nel tuo crin le mie ritorte,      Nel tuo labbro il mio piacer.  END.       Oh quanta invidia avranno       De' miei felici amori       I compagni pastori!  DIA.       Oh quanta meraviglia       Da' nuovi affetti irridi       Riceveran gli Dei!       Ma di lor non mi cale.       Riposi pur sicura       Venere in grembo al suo leggiadro Adone;       Dal gelato Titone       Fugga l'aurora, e per le Greche arene       Si stanchi appresso al cacciator d'Atene.       Io le cure o i diletti       Non turbo a questa, e non invidio a quella:       Della lor la mia fiamma è assai più bella.  END.       Mio Nume, anima mia,       Poichè il tuo core in dono       Con sì prodiga mano oggi mi dai,       Non mi tradir, non mi lasciar giammai.  DIA.       Io lasciarti? Io tradirti?       Per te medesimo il giuro,       O de' conforti miei dolce tormento,       O de' tormenti miei dolce conforto.       Sempre, qual più ti piace,       A te sarò vicina,       Cacciatrice mi brami, o peregrina.       Ma vien la nostra pace       A disturbar quell'importuno Alceste;       Partiamo, Endimion.  END.                          Vanne, mia Diva.       Intanto io della caccia       Co' miei fidi compagni,       Che m'attendono al monte,       Vado a disciorre il concertato impegno.  DIA.       Dunque così da me lungi ten vai?  END.       Parto da te per non partir più mai.     Vado per un momento      Lunge da le, mio ben;      Ma l'alma nel mio sen      Meco non viene.     Di quelle luci belle      Nel dolce balenar      Rimane a vagheggiar      Le sue catene.          [AMORE e DIANA.]  AMO.       Ferma, Diana, ascolta.  DIA.                             E ardisci ancora       Chiamarmi a nome, e comparirmi innanzi?  AMO.       Deh lascia, o bella Dea, lo sdegno e l'ira.       Già dell'error pentito       A te ne vengo ad implorar perdono.       Più d'amor non ragiono,       Anzi teco detesto       Il suo stral, la sua face,       Che giammai non s'apprende a cor gentile,       Ma solo a pensier basso, ad alma vile.       Non rispondi, o Diana?  DIA.       O nemico o compagno,       Egualmenle importuno ognor mi sei.       Quell'ardito tuo labbro,       Quel volto contumace       Sempre punge e saetta, o parla o tace.  AMO.       Potrebbe a questi detti arder di sdegno       Ninfa d'amore insana;       Ma la casta Diana       Ha più sublime il core;       Siegue le fere, e non ricetta Amore.  DIA.       Troppo m'irriti, Alceste;       E pure a tante offese       Non oso vendicarmi;       Tu m'accendi allo sdegno e mi disarmi.  AMO.       Se il perdon mi concedi,       Due rei ti scoprirò, che fanno oltraggio,       Amando, alle tue leggi.  DIA.       Chi mai l'ira non teme       Della mia destra ultrice?  AMO.       Emdimione e Nice.  DIA.       Endimione! E come?  AMO.       Or che da te si parte, egli sen corre,       Dove Nice l'attende,       Fra quegli ombrosi allori,       A ragionar de' suoi furtivi amori.  DIA.       Ah che pur troppo il dissi       Che Nice ardea d'amore! Adesso intendo,       Perchè da me l'ingrato       Sollecito partì. Ma a Stige giuro,       Nemmen l'istesso Amore       Liberare il potrà dall'ira mia.  AMO.       Se non fossi Diana,       Direi che tanto sdegno è gelosia.  DIA.       Insolente, importuno,       Da che vidi in mal punto       Quel tuo volto fallace,       Non ha più l'alma mia riposo o pace.          AMORE.        Cingetemi d'alloro; in quelle offese       Io veggo i miei trionfi, il regno mio;       E quei gelosi sdegni       Son del mio foco e le scintille e i segni.     Se s'accende in fiamme ardenti      Selva annosa, esposta ai venti,      Arde, stride, e fin le stelle      Va col fumo ad oscurar.    Tale ancor d'amore il foco      Poco splende ed arde poco,      Se non vien geloso sdegno      Le faville a palesar.          [NICE ed AMORE.]  NIC.       Odimi, Alceste.  AMO.                       Ah Nice!       Lascia ch'"]],[["link","http://www.gutenberg.org/ebooks/11685"],["title","L'Endimione (#2)"],["body","vada.  NIC.                         Dove?  AMO.       Un indegno a ferir che mi rapisce       La mia fiamma, il mio foco.  NIC.       Come! Amante tu sei?  AMO.       È sì grande l'ardore,       Che non n'ha più di me l'istesso Amore.  NIC.       Dimmi il rivale almeno.  AMO.                              Endimione.  NIC.       Endimione! Oh Dio!       Fermati; Alceste, aspetta.  AMO.       Faranno i dardi miei la mia vendetta.   NICE.        Oh qual contrasto fanno       Nell'agitato petto       Amore, gelosia, rabbia e dispetto!       Sì, sì, di quell'ingrato       Io di mia man vo' lacerare il seno.       Ah che parlo, infelice,       Se a me, fuor ch'adorarlo, altro non lice.       Amor, tiranno Amore,       Tu mi nieghi quel core,       E nemmen vuoi lasciarmi       Il misero piacer di vendicarmi.     O fa che m'ami      L'idolo amato,      O i miei legami      Disciogli, Amor.     Vano è l'affetto,      Se quell'ingrato      Solo ha diletto      Del mio dolor.          [NICE ed ENDIMIONE.]  END.       Mi addita, o bella Nice,       Se pur t'è noto, ove n'andò Diana.  NIC.       Tu di Diana in traccia?       Oh come ben dividi       Fra Diana ed Amore i tuoi pensieri!  END.       Di qual amor favelli?       Sai pur che son le fere       Il mio sommo diletto.  NIC.       Se volgi altrove il core,       Lasci le fere, e vai seguendo Amore:       Se porti a me le piante,       Allor sei cacciator, ma non amante.  END.       Se sai dunque ch'io peno in altro laccio,       Perchè turbi con questa       Inutile querela       La tua pace e la mia? Siegui chi t'ama,       Fuggi chi ti disprezza.       Se pretendi ch'io t'ami       Contro il voler del fato,       Sarai sempre infelice, io sempre ingrato.  NIC.       Ammollisci una volta       Quel tuo core inumano.  END.       Ti lagni a torto, e mi lusinghi in vano.     Dall'alma mia costante      Non aspettar mercè;      Sento pietà per te,      Ma non amore.     M'accenderebbe il seno      La vaga tua beltà,      S'io fossi in libertà      Di darti il core.  NIC.       Siegui, barbaro, siegui       Il tuo genio crudele;       E giacchè col tuo volto       M'hai la pace rapita,       Toglimi di tua mano ancor la vita.  END.       Oh Dio! senza speranza       Tu mi tormenti, o Nice; ad altro nodo       Pena quest'alma avvinta;       Non posso amarti, e non ti voglio estinta.  NIC.       Ascolta, ingrato, ascolta,       Se può chieder di meno       Un'amante infelice:       Un tuo sguardo, un sospiro,       Benchè fallace, io ti dimando in dono,       Poi torna a disprezzarmi, e ti perdono.  END.    Chiedi in vano amor da me.  NIC.      Perchè mai, mio ben, perchè?  END.      Son fedele, e l'idol mio      Io non voglio abbandonar.  NIC.      Sei crudele, e pure, oh Dio!      Non ti posso abbandonar.    Come almen pietà non senti       Del mio duol, de' pianti miei?  END.      A penar sola non sei,      Non sei sola a sospirar.          [NICE e DIANA.]  DIA.       Nice, tu fuggì in vano,       Già discoperta sei,       Nè t'involi fuggendo a' sdegni miei.  NIC.       Casta Dea delle selve,       All'amoroso laccio       Son presa, io tel confesso;       Ma quest'alma infelice       Nell'aspra sua catena       Compagna al suo delitto ha la sua pena.  DIA.       Forse il goder sicura       D'Endimion gli affetti       Pena ti sembra al tuo delitto eguale?  NIC.       Ah no; Cinzia, t'inganni; ad altra face       Si struggè Endimione;       E al doloroso pianto       Di queste luci meste       Nemmen sente pietà.  DIA.                          (Fallace Alceste!)       Ma chi d'amor l'accende?  NIC.                               Io so ch'egli ama;       Ma non so dir qual sia       L'avventurosa Ninfa       Che può dell'idol mio       Gli affetti meritar.  DIA.                           (Quella son io.)          [AMORE, DIANA e NICE.]  AMO.       Misero Endimione! Avranno ancora       Pietà della tua sorte       I tronchi e le foreste.  DIA.       Cieli, che mai sarà?  NIC.                           Che parli, Alceste?  AMO.       Nice, Diana, oh Dio! Nè meno ho core       D'articolar gli accenti.  DIA.       Qualche infausta novella!  AMO.       Giace vicino all'antro       Dell'antico Silvano,       Pallido e scolorito,       Endimion ferito.  NIC.       Ahimè!  DIA.              Chi fu l'indegno?  AMO.       Un ispido cinghiale       Punto pria dal suo strale       S'avventò pien di rabbia       Nel molle fianco a insanguinar le labbia.       Io vidi (oh quale orrore!)       Sovra i funesti giri       Delle candide zanne       Il sangue rosseggiar tiepido ancora;       Udii quell'infelice,       Sparso d'immonda polve       Le molli gote e le dorate chiome,       Replicar moribondo il tuo bel nome.  DIA.       Ahimè! qual freddo gelo       M'agghiaccia il sangue e mi circonda il core!       Pietà, spavento, amore       Vengon col lor veleno       Tutti in un punto a lacerarmi il seno.       Crudo mostro inumano,       Rendimi la mia vita.       Giove, se giusto sei, lascia che possa,       In queste infauste rive       Anch'io morir, se il mio bel sol non vive.  NIC.       Nice, tu sei di sasso       Se il dolor non t'uccide.  DIA.       Ha vinto Amore.  AMO.                      (E ne trionfa e ride.)  DIA.       Deh per pieiade, Alceste,       Colà mi guida, ove il mio ben dimora.       Forse ch'ei vive ancora, e pria che morte       Di quel ciglio la luce in tutto scemi,       Vo' raccor da' suoi labbri i spirti estremi.  NIC.       Fermati, o Cinzia; Endimion s'appressa.          [DIANA, ENDIMIONE, AMORE e NICE.]  DIA.       Amato Endimion, dolce mia cura,       Tu vivi, ed io respiro. Oh quale affanno       Ebbi nel tu periglio!       Qui t'assidi, e m'addita       Dov'è la tua ferita.  END.       Qual ferita, mio Nume? Altra ferita       In me scorger non puoi       Di quella che mi vien da' sguardi tuoi.  DIA.       Dunque Alceste mentì?  END.                            Sì, mio tesoro,       Le luci rasserena.  DIA.       Io ti stringo, io ti mirò, e il credo appena.     Chi provato ha la procella,      Benchè fugga il vento infido,      Teme ancora, e giunto al lido      Gira i lumi e guarda il mar.     Tal, se a te rivolgo il ciglio,      Nel pensier del tuo periglio,      Il mio core per timore      Ricomincia a sospirar.  AMO.       Cinzia, del tuo timor l'alma assicura.       Quegl'incostanti affetti,       Quei gelosi sospetti,       E quanto di periglio a te dipinsi,       Solo per trionfar composi e finsi.  DIA.       E tanto ardisce Alceste?  AMO.                               Io sono Amore.       Riconosci in Alceste il tuo signore.  DIA.       Amore! Adesso intendo       I tuoi scherzi, i tuoi detti.       Io son vinta, io son cieca: ognor ti vidi       Al mio sguardo palese,       Nè mai che fosti Amor l'alma comprese.     Amor, che nasce      Con la speranza,      Dolce s'avanza;      Nè se n'avvede      L'amante cor.     Poi pieno il trova      D'affanni e pene;      Ma non gli giova,      Che intorno al piede      Le sue catene      Già strinse Amor.        Se il tuo laccio è sì caro,       Se così dolce frutto ha la tua pena,       Io bacio volentier la mia catena.  AMO.       E tu dolente e sola,       Nice, che fai? Per così strani eventi       Meraviglia non senti?.  NIC.       Piango la mia sventura,       Che la mercè del mio penar mi fura.     Così talor rimira      Fra le procelle e i lampi      Nuotar su l'onda i campi      L'afflitto agricoltor.     Ne geme e si lamenta,      E nel suo cor rammenta      Quanto vi sparse in vano      D'affanno e di sudor.  DIA.       Riconsolati, o Nice,       Il mio favor ti rendo;       E purchè col mio bene       Viver mi lasci in pace,       Ti concedo d'amar chi più ti piace.       E noi godiamo intanto,       Amato Endimione,       E costanti e felici       Facciam, con meraviglia       Di quanti il chiaro Dio circonda e vede,       Dolce cambio fra noi d'amore e fede.  END.       Sì, mia bella speranza;       Pria la Parca crudele       In su l'aurora i giorni miei recida,       Ch'io da te m'allontani, o mi divida.  AMO.       Godete, o lieti amanti.       Ma tu sappi, o Diana,       Che de' trionfi miei       L'ornamento maggior forse non sei.       Mi fan ricco i miei strali       Di più superbe e generose spoglie.       Io vinsi il cor guerriero       Del giovanetto Ibero       Che, del mio foco acceso,       Dove il Vesevo ardente       Al fiero Alcioneo preme la fronte,       Due pupille serene       In fin dall'Istro a vagheggiar ne viene.  DIA.       Certo il german fia questi       Della Donna sublime,       Che del Danubio in riva       Per beltà, per virtù chiara risplende,       Forse non men che per valor degli avi.  AMO.       Ben t'apponesti al vero;       E l'illustre donzella,       Che il fato a lui concede,       Di saper, di bellezza a te non cede.  DIA.       Da così bella coppia       L'esser vinta mi piace;       Anzi sembra più lieve       A quest'acceso core       Con sì chiari compagni il tuo rigore.       In così lieto giorno       Dal Ciel scenda Imeneo con doppia face;       Ed il garzon feroce       Lasci l'usbergo e l'asta, e il ciglio avvezzi       A più placide guerre e più sicure.       Cedan l'armi agli amori;       E cangi in mirti i sanguinosi allori.       E il fiero Marte intanto,       Deposti i crudi sdegni e bellicosi,       In grembo a Citerea cheto riposi.          CORO.     Fuggan da noi gli affanni      Di torbido pensier;      Il riso ed il piacer      Ci resti in seno.     Nè venga a disturbar      Chi bene amar desia      La fredda gelosia      Col suo veleno.    FINE."]]]