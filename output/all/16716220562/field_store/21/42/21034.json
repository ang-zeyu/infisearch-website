[[["link","http://www.gutenberg.org/ebooks/49168"],["title","Essais de Montaigne (self-édition) - Volume II (#7)"],["body","te: non pas pour la science,   de quelque grand prix qu'elle soit.   Ie ne cherche aux liures   qu'à m'y donner du plaisir par vn honneste amusement: ou si i'estudie,   ie n'y cherche que la science, qui traicte de la connoissance   de moy-mesmes, et qui m'instruise à bien mourir et à bien viure.      _Has meus ad metas sudet oportet equus._    Les difficultez, si i'en rencontre en lisant, ie n'en ronge pas mes   ongles: ie les laisse là, apres leur auoir faict vne charge ou deux.   Si ie m'y plantois, ie m'y perdrois, et le temps: car i'ay vn esprit   primsautier. Ce que ie ne voy de la premiere charge, ie le voy moins   en m'y obstinant. Ie ne fay rien sans gayeté: et la continuation et   contention trop ferme esblouït mon iugement, l'attriste, et le lasse.   Ma veuë s'y confond, et s'y dissipe. Il faut que ie la retire, et que ie   l'y remette à secousses. Tout ainsi que pour iuger du lustre de l'escarlatte,   on nous ordonne de passer les yeux pardessus, en la parcourant   à diuerses veuës, soudaines reprinses et reiterées. Si ce   liure me fasche, i'en prens vn autre, et ne m'y addonne qu'aux   heures, où l'ennuy de rien faire commence à me saisir. Ie ne me   prens gueres aux nouueaux, pour ce que les anciens me semblent   plus pleins et plus roides: ny aux Grecs, par ce que mon iugement   ne sçait pas faire ses besoignes d'vne puerile et apprantisse intelligence.     Entre les liures simplement plaisans, ie trouue des modernes,   le Decameron de Boccace, Rabelays, et les baisers de Iean   second, s'il les faut loger sous ce tiltre, dignes qu'on s'y amuse.   Quant aux Amadis, et telles sortes d'escrits, ils n'ont pas eu le credit   d'arrester seulement mon enfance. Ie diray encore cecy, ou   hardiment, ou temerairement, que cette vieille ame poisante, ne se   laisse plus chatouiller, non seulement à l'Arioste, mais encores au   bon Ouide: sa facilité, et ses inuentions, qui m'ont rauy autresfois,   à peine m'entretiennent elles à cette heure. Ie dy librement mon   aduis de toutes choses, voire et de celles qui surpassent à l'aduenture   ma suffisance, et que ie ne tiens aucunement estre de ma iurisdiction.   Ce que i'en opine, c'est aussi pour declarer la mesure de ma   veuë, non la mesure des choses. Quand ie me trouue dégousté de   l'Axioche de Platon, comme d'vn ouurage sans force, eu esgard à vn   tel autheur, mon iugement ne s'en croit pas. Il n'est pas si outrecuidé   de s'opposer à l'authorité de tant d'autres fameux iugemens   anciens: qu'il tient ses regens et ses maistres: et auecq lesquels il   est plustost content de faillir. Il s'en prend à soy, et se condamne,   ou de s'arrester à l'escorce, ne pouuant penetrer iusques au fonds:   ou de regarder la chose par quelque faux lustre. Il se contente de   se garentir seulement du trouble et du desreglement: quant à sa   foiblesse, il la reconnoist, et aduoüe volontiers. Il pense donner   iuste interpretation aux apparences, que sa conception luy presente:   mais elles sont imbecilles et imparfaictes. La plus part des fables   d'Esope ont plusieurs sens et intelligences: ceux qui les mythologisent,   en choisissent quelque visage, qui quadre bien à la fable:   mais pour la pluspart, ce n'est que le premier visage et superficiel:   il y en a d'autres plus vifs, plus essentiels et internes, ausquels ils   n'ont sçeu penetrer: voyla comme i'en fay.   Mais pour suyure ma   route: il m'a tousiours semblé, qu'en la poësie, Virgile, Lucrece,   Catulle, et Horace, tiennent de bien loing le premier rang: et   signamment Virgile en ses Georgiques, que i'estime le plus accomply   ouurage de la poësie: à comparaison duquel on peut reconnoistre   aysément qu'il y a des endroicts de l'Æneide, ausquels l'autheur eust   donné encore quelque tour de pigne s'il en eust eu loisir. Et le cinquiesme   liure en l'Æneide me semble le plus parfaict. I'ayme aussi   Lucain, et le practique volontiers, non tant pour son stile, que pour   sa valeur propre, et verité de ses opinions et iugemens. Quant au   bon Terence, la mignardise, et les graces du langage Latin, ie le   trouue admirable à representer au vif les mouuemens de l'ame, et la   condition de nos mœurs: à toute heure nos actions me reiettent à   luy. Ie ne le puis lire si souuent que ie n'y trouue quelque beauté et   grace nouuelle. Ceux des temps voisins à Virgile se plaignoient, dequoy   aucuns luy comparoient Lucrece. Ie suis d'opinion, que c'est à   la verité vne comparaison inegale: mais i'ay bien à faire à me r'asseurer   en cette creance, quand ie me treuue attaché à quelque beau   lieu de ceux de Lucrece. S'ils se piquoient de cette comparaison, que   diroient ils de la bestise et stupidité barbaresque, de ceux qui luy   comparent à cette heure Arioste: et qu'en diroit Arioste luy-mesme?      _O seclum insipiens et infacetum!_    I'estime que les anciens auoient encore plus à se plaindre de ceux   qui apparioient Plaute à Terence (cestuy-cy sent bien mieux son   Gentil-homme) que Lucrece à Virgile. Pour l'estimation et preference   de Terence, fait beaucoup, que le pere de l'eloquence Romaine   l'a si souuent en la bouche, seul de son reng: et la sentence, que   le premier iuge des poëtes Romains donne de son compagnon.   Il   m'est souuent tombé en fantasie, comme en nostre temps, ceux qui   se meslent de faire des comedies, ainsi que les Italiens, qui y sont   assez heureux, employent trois ou quatre argumens de celles de   Terence, ou de Plaute, pour en faire vne des leurs. Ils entassent en   vne seule comedie, cinq ou six contes de Boccace. Ce qui les fait   ainsi se charger de matiere, c'est la deffiance qu'ils ont de se pouuoir   soustenir de leurs propres graces. Il faut qu'ils trouuent vn   corps où s'appuyer: et n'ayans pas du leur assez dequoy nous arrester,   ils veulent que le conte nous amuse. Il en va de mon autheur   tout au contraire: les perfections et beautez de sa façon de dire,   nous font perdre l'appetit de son subiect. Sa gentillesse et sa mignardise   nous retiennent par tout. Il est par tout si plaisant,      _Liquidus, puróque simillimus amni,_    et nous remplit tant l'ame de ses graces, que nous en oublions   celles de sa fable.   Cette mesme consideration me tire plus auant.   Ie voy que les bons et anciens poëtes ont euité l'affectation et la   recherche, non seulement des fantastiques eleuations Espagnoles   et Petrarchistes, mais des pointes mesmes plus douces et plus retenues,   qui sont l'ornement de tous les ouurages poëtiques des   siecles suyuans. Si n'y a il bon iuge qui les trouue à dire en ces   anciens, et qui n'admire plus sans comparaison, l'egale polissure   et cette perpetuelle douceur et beauté fleurissante des epigrammes   de Catulle, que tous les esguillons, dequoy Martial esguise la queuë   des siens. C'est cette mesme raison que ie disoy tantost, comme   Martial de soy, _minus illi ingenio laborandum fuit, in cuius locum   materia successerat_. Ces premiers là, sans s'esmouuoir et sans se   picquer se font assez sentir: ils ont dequoy rire par tout, il ne faut   pas qu'ils se chatouillent: ceux-cy ont besoing de secours estranger:   à mesure qu'ils ont moins d'esprit, il leur faut plus de corps:   ils montent à cheual par ce qu'ils ne sont assez forts sur leurs iambes.   Tout ainsi qu'en nos bals, ces hommes de vile condition, qui   en tiennent escole, pour ne pouuoir representer le port et la decence   de nostre noblesse, cherchent à se recommander par des   sauts perilleux, et autres mouuemens estranges et basteleresques.   Et les dames ont meilleur marché de leur contenance, aux danses   où il y a diuerses descoupeures et agitation de corps, qu'en certaines   autres danses de parade, où elles n'ont simplement qu'à   marcher vn pas naturel, et representer vn port naïf et leur grace   ordinaire. Et comme i'ay veu aussi les badins excellens, vestus en   leur à tous les iours, et en vne contenance commune, nous donner   tout le plaisir qui se peut tirer de leur art: les apprentifs, qui ne   sont de si haute leçon, auoir besoin de s'enfariner le visage, se   trauestir, se contrefaire en mouuemens de grimaces sauuages, pour   nous apprester à rire. Cette mienne conception se reconnoist mieux   qu'en tout autre lieu, en la comparaison de l'Æneide et du Furieux.   Celuy-là on le voit aller à tire d'aisle, d'vn vol haut et ferme, suyuant   tousiours sa poincte: cestuy-cy voleter et sauteler de conte   en conte, comme de branche en branche, ne se fiant à ses aisles,   que pour vne bien courte trauerse: et prendre pied à chasque   bout de champ, de peur que l'haleine et la force luy faille,      _Excursúsque breues tentat._    Voyla donc quant à cette sorte de subiects, les autheurs qui me   plaisent le plus.   Quant à mon autre leçon, qui mesle vn peu   plus de fruit au plaisir, par où i'apprens à renger mes opinions et   conditions, les liures qui m'y seruent, c'est Plutarque, dépuis qu'il   est François, et Seneque. Ils ont tous deux cette notable commodité   pour mon humeur, que la science que i'y cherche, y est traictée   à pieces décousues, qui ne demandent pas l'obligation d'vn long   trauail, dequoy ie suis incapable. Ainsi sont les Opuscules de Plutarque   et les Epistres de Seneque, qui sont la plus belle partie de   leurs escrits, et la plus profitable. Il ne faut pas grande entreprinse   pour m'y mettre, et les quitte où il me plaist. Car elles n'ont point   de suite et dependance des vnes aux autres. Ces autheurs se rencontrent   en la plus part des opinions vtiles et vrayes: comme aussi   leur fortune les fit naistre enuiron mesme siecle: tous deux precepteurs   de deux Empereurs Romains: tous deux venus de pays   estranger: tous deux riches et puissans. Leur instruction est de la   cresme de la philosophie, et presentée d'vne simple façon et pertinente.   Plutarque est plus vniforme et constant: Seneque plus ondoyant   et diuers. Cettuy-cy se peine, se roidit et se tend pour armer   la vertu contre la foiblesse, la crainte, et les vitieux appetis: l'a"]],[["link","http://www.gutenberg.org/ebooks/49168"],["title","Essais de Montaigne (self-édition) - Volume II (#8)"],["body","semble n'estimer pas tant leur effort, et desdaigner d'en haster   son pas et se mettre sur sa garde. Plutarque a les opinions Platoniques,   douces et accommodables à la societé ciuile: l'autre les a   Stoïques et Epicuriennes, plus esloignées de l'vsage commun, mais   selon moy plus commodes en particulier, et plus fermes. Il paroist   en Seneque qu'il preste vn peu à la tyrannie des Empereurs de son   temps: car ie tiens pour certain, que c'est d'vn iugement forcé,   qu'il condamne la cause de ces genereux meurtriers de Cæsar:   Plutarque est libre par tout. Seneque est plein de pointes et saillies,   Plutarque de choses. Celuy là vous eschauffe plus, et vous   esmeut, cestuy-cy vous contente d'auantage, et vous paye mieux:   il nous guide, l'autre nous pousse.   Quant à Cicero, les ouurages,   qui me peuuent seruir chez luy à mon desseing, ce sont ceux qui   traittent de la philosophie, specialement morale. Mais à confesser   hardiment la verité (car puis qu'on a franchi les barrieres de l'impudence,   il n'y a plus de bride) sa façon d'escrire me semble ennuyeuse:   et toute autre pareille façon. Car ses prefaces, definitions,   partitions, etymologies, consument la plus part de son ouurage. Ce   qu'il y a de vif et de moüelle, est estouffé par ces longueries d'apprets.   Si i'ay employé vne heure à le lire, qui est beaucoup pour   moy, et que ie r'amentoiue ce que i'en ay tiré de suc et de substance,   la plus part du temps ie n'y treuue que du vent: car il   n'est pas encor venu aux argumens, qui seruent à son propos, et   aux raisons qui touchent proprement le neud que ie cherche. Pour   moy, qui ne demande qu'à deuenir plus sage, non plus sçauant ou   eloquent, ces ordonnances logiciennes et Aristoteliques ne sont pas   à propos. Ie veux qu'on commence par le dernier poinct: i'entens   assez que c'est que mort, et volupté, qu'on ne s'amuse pas à les   anatomizer. Ie cherche des raisons bonnes et fermes, d'arriuée, qui   m'instruisent à en soustenir l'effort. Ny les subtilitez grammairiennes,   ny l'ingenieuse contexture de parolles et d'argumentations, n'y   seruent. Ie veux des discours qui donnent la premiere charge dans   le plus fort du doubte: les siens languissent autour du pot. Ils sont   bons pour l'escole, pour le barreau, et pour le sermon, où nous   auons loisir de sommeiller: et sommes encores vn quart d'heure   apres, assez à temps, pour en retrouuer le fil. Il est besoin de parler   ainsin aux iuges, qu'on veut gaigner à tort ou à droit, aux   enfans, et au vulgaire, à qui il faut tout dire, et voir ce qui portera.   Ie ne veux pas qu'on s'employe à me rendre attentif, et qu'on   me crie cinquante fois, Or oyez, à la mode de nos heraux. Les Romains   disoyent en leur religion, _Hoc age_: que nous disons en la   nostre, _Sursum corda_, ce sont autant de parolles perdues pour moy.   I'y viens tout preparé du logis: il ne me faut point d'alechement,   ny de saulse: ie mange bien la viande toute crue: et au lieu de   m'esguiser l'appetit par ces preparatoires et auant-ieux, on me le   lasse et affadit. La licence du temps m'excusera elle de cette sacrilege   audace, d'estimer aussi trainans les dialogismes de Platon   mesme, estouffans par trop sa matiere? Et de pleindre le temps   que met à ces longues interlocutions vaines et preparatoires, vn   homme, qui auoit tant de meilleures choses à dire? Mon ignorance   m'excusera mieux, sur ce que ie ne voy rien en la beauté de son   langage. Ie demande en general les liures qui vsent des sciences,   non ceux qui les dressent. Les deux premiers, et Pline, et leurs   semblables, ils n'ont point de _Hoc age_, ils veulent auoir à faire à   gens qui s'en soyent aduertis eux mesmes: ou s'ils en ont, c'est vn,   _Hoc age_, substantiel et qui a son corps à part.   Ie voy aussi volontiers   les Epistres _ad Atticum_, non seulement par ce qu'elles contiennent   vne tresample instruction de l'Histoire et affaires de son   temps: mais beaucoup plus pour y descouurir ses humeurs priuées.   Car i'ay vne singuliere curiosité, comme i'ay dict ailleurs, de   connoistre l'ame et les naïfs iugemens de mes autheurs. Il faut   bien iuger leur suffisance, mais non pas leurs mœurs, ny eux par   cette montre de leurs escris, qu'ils étalent au theatre du monde.   I'ay mille fois regretté, que nous ayons perdu le liure que Brutus   auoit escrit de la vertu: car il fait bel apprendre la theorique de   ceux qui sçauent bien la practique. Mais d'autant que c'est autre   chose le presche, que le prescheur: i'ayme bien autant voir Brutus   chez Plutarque, que chez luy-mesme. Ie choisiroy plustost de sçauoir   au vray les deuis qu'il tenoit en sa tente, à quelqu'vn de ses   priuez amis, la veille d'vne bataille, que les propos qu'il tint le   lendemain à son armée: et qu'il faisoit en son cabinet et en sa   chambre, que ce qu'il faisoit emmy la place et au Senat.   Quant   à Cicero, ie suis du iugement commun, que hors la science, il n'y   auoit pas beaucoup d'excellence en son ame: il estoit bon citoyen,   d'vne nature debonnaire, comme sont volontiers les hommes gras,   et gosseurs, tel qu'il estoit, mais de mollesse et de vanité ambitieuse,   il en auoit sans mentir beaucoup. Et si ne sçay comment   l'excuser d'auoir estimé sa poësie digne d'estre mise en lumiere.   Ce n'est pas grande imperfection, que de mal faire des vers, mais   c'est imperfection de n'auoir pas senty combien ils estoyent indignes   de la gloire de son nom. Quant à son eloquence, elle est du   tout hors de comparaison, ie croy que iamais homme ne l'egalera.   Le ieune Cicero, qui n'a ressemblé son pere que de nom, commandant   en Asie, il se trouua vn iour en sa table plusieurs estrangers,   et entre autres Cæstius assis au bas bout, comme on se fourre souuent   aux tables ouuertes des grands: Cicero s'informa qui il estoit   à l'vn de ses gents, qui luy dit son nom: mais comme celuy qui   songeoit ailleurs, et qui oublioit ce qu'on luy respondoit, il le luy   redemanda encore dépuis deux ou trois fois: le seruiteur pour   n'estre plus en peine de luy redire si souuent mesme chose, et pour   le luy faire cognoistre par quelque circonstance, C'est, dit-il, ce   Cæstius de qui on vous a dict, qu'il ne fait pas grand estat de l'eloquence   de vostre pere au prix de la sienne: Cicero s'estant soudain   picqué de cela, commanda qu'on empoignast ce pauure Cæstius, et   le fit tres-bien fouëter en sa presence: voyla vn mal courtois hoste.   Entre ceux mesmes, qui ont estimé toutes choses contées cette   sienne eloquence incomparable, il y en a eu, qui n'ont pas laissé   d'y remerquer des fautes. Comme ce grand Brutus son amy, disoit   que c'estoit vne eloquence cassée et esrenée, _fractam et elumbem_.   Les orateurs voisins de son siecle, reprenoyent aussi en luy, ce curieux   soing de certaine longue cadance, au bout de ses clauses, et   notoient ces mots, _esse videatur_, qu'il y employe si souuent. Pour   moy, i'ayme mieux vne cadance qui tombe plus court, coupée en   yambes. Si mesle il par fois bien rudement ses nombres, mais rarement.   I'en ay remerqué ce lieu à mes aureilles. _Ego verò me minus   diu senem esse mallem, quàm esse senem, antequam essem._   Les   historiens sont ma droitte bale: car ils sont plaisans et aysez: et   quant et quant l'homme en general, de qui ie cherche la cognoissance,   y paroist plus vif et plus entier qu'en nul autre lieu: la varieté   et verité de ses conditions internes, en gros et en detail, la   diuersité des moyens de son assemblage, et des accidents qui le   menacent. Or ceux qui escriuent les vies, d'autant qu'ils s'amusent   plus aux conseils qu'aux euenemens: plus à ce qui part du dedans,   qu'à ce qui arriue au dehors: ceux là me sont plus propres. Voyla   pourquoy en toutes sortes, c'est mon homme que Plutarque. Ie suis   bien marry que nous n'ayons vne douzaine de Laërtius, ou qu'il ne   soit plus estendu, ou plus entendu. Car ie suis pareillement curieux   de cognoistre les fortunes et la vie de ces grands precepteurs du   monde, comme de cognoistre la diuersité de leurs dogmes et fantasies.   En ce genre d'estude des Histoires, il faut feuilleter sans   distinction toutes sortes d'autheurs et vieils et nouueaux, et barragouins   et François, pour y apprendre les choses, dequoy diuersement   ils traictent.   Mais Cæsar singulierement me semble meriter   qu'on l'estudie, non pour la science de l'Histoire seulement, mais   pour luy mesme: tant il a de perfection et d'excellence par dessus   tous les autres: quoy que Salluste soit du nombre. Certes ie lis cet   autheur auec vn peu plus de reuerence et de respect, qu'on ne lit   les humains ouurages: tantost le considerant luy-mesme par ses   actions, et le miracle de sa grandeur: tantost la pureté et inimitable   polissure de son langage, qui a surpassé non seulement tous   les historiens, comme dit Cicero, mais à l'aduenture Cicero mesme.   Auec tant de syncerité en ses iugemens, parlant de ses ennemis,   que sauf les fausses couleurs, dequoy il veut couurir sa mauuaise   cause, et l'ordure de sa pestilente ambition, ie pense qu'en cela   seul on y puisse trouuer à redire, qu'il a esté trop espargnant à   parler de soy: car tant de grandes choses ne peuuent auoir esté   executées par luy, qu'il n'y soit allé beaucoup plus du sien, qu'il   n'y en met.   I'ayme les historiens, ou fort simples, ou excellens.   Les simples, qui n'ont point dequoy y mesler quelque chose du leur,   et qui n'y apportent que le soin, et la diligence de r'amasser tout   ce qui vient à leur notice, et d'enregistrer à la bonne foy toutes   choses, sans chois et sans triage, nous laissent le iugement entier,   pour la cognoissance de la verité. Tel est entre autres pour exemple,   le bon Froissard, qui a marché en son entreprise d'vne si   franche naïfueté, qu'ayant faict vne faute, il ne craint aucunement   de la recognoistre et corriger, en l'endroit, où il en a esté aduerty:   et qui nous represente la diuersité mesme des"]]]