[[["link","http://www.gutenberg.org/ebooks/49168"],["title","Essais de Montaigne (self-édition) - Volume II (#5)"],["body","allaiter, quelque danger qu'ils en puissent encourir:   mais encore d'en auoir aucun soin, pour s'employer du tout au seruice   des nostres. Et voit-on en la plus part d'entre elles, s'engendrer   bien tost par accoustumance vn'affection bastarde, plus vehemente   que la naturelle, et plus grande sollicitude de la conseruation des   enfans empruntez, que des leurs propres. Et ce que i'ay parlé des   cheures, c'est d'autant qu'il est ordinaire autour de chez moy, de   voir les femmes de village, lors qu'elles ne peuuent nourrir les enfans   de leurs mammelles, appeller des cheures à leurs secours. Et   i'ay à cette heure deux lacquais, qui ne tetterent iamais que huict   iours laict de femmes. Ces cheures sont incontinent duites à venir   allaicter ces petits enfans, recognoissent leur voix quand ils crient,   et y accourent: si on leur en presente vn autre que leur nourrisson,   elles le refusent, et l'enfant en fait de mesme d'vne autre cheure.   I'en vis vn l'autre iour, à qui on osta la sienne, par ce que son   pere ne l'auoit qu'empruntée d'vn sien voisin, il ne peut iamais s'adonner   à l'autre qu'on luy presenta, et mourut sans doute, de faim.   Les bestes alterent et abbastardissent aussi aisément que nous,   l'affection naturelle. Ie croy qu'en ce que recite Herodote de certain   destroit de la Lybie, il y a souuent du mesconte: il dit qu'on   s'y mesle aux femmes indifferemment: mais que l'enfant ayant force   de marcher, trouue son pere celuy, vers lequel, en la presse, la   naturelle inclination porte ses premiers pas.   Or à considerer cette   simple occasion d'aymer noz enfans, pour les auoir engendrez, pour   laquelle nous les appellons autres nous mesmes: il semble qu'il y   ait bien vne autre production venant de nous, qui ne soit pas de   moindre recommendation. Car ce que nous engendrons par l'ame,   les enfantements de nostre esprit, de nostre courage et suffisance,   sont produits par vne plus noble partie que la corporelle, et sont   plus nostres. Nous sommes pere et mere ensemble en cette generation:   ceux-cy nous coustent bien plus cher, et nous apportent plus   d'honneur, s'ils ont quelque chose de bon. Car la valeur de nos   autres enfans, est beaucoup plus leur, que nostre: la part que nous   y auons est bien legere: mais de ceux-cy, toute la beauté, toute la   grace et prix est nostre. Par ainsin ils nous representent et nous   rapportent bien plus viuement que les autres. Platon adiouste, que   ce sont icy des enfants immortels, qui immortalisent leurs peres,   voire et les deïfient, comme Lycurgus, Solon, Minos. Or les Histoires   estants pleines d'exemples de cette amitié commune des peres enuers   les enfans, il ne m'a pas semblé hors de propos d'en trier aussi quelqu'vn   de cette-cy. Heliodorus ce bon Euesque de Tricea, ayma mieux   perdre la dignité, le profit, la deuotion d'vne prelature si venerable,   que de perdre sa fille: fille qui dure encore bien gentille: mais à   l'aduenture pourtant vn peu trop curieusement et mollement goderonnée   pour fille ecclesiastique et sacerdotale, et de trop amoureuse   façon. Il y eut vn Labienus à Rome, personnage de grande valeur et   authorité, et entre autres qualitez, excellent en toute sorte de literature,   qui estoit, ce croy-ie, fils de ce grand Labienus, le premier des   capitaines qui furent soubs Cæsar en la guerre des Gaules, et qui   depuis s'estant ietté au party du grand Pompeius, s'y maintint si   valeureusement iusques à ce que Cæsar le deffit en Espaigne. Ce   Labienus dequoy ie parle, eut plusieurs enuieux de sa vertu, et   comme il est vray-semblable, les courtisans et fauoris des Empereurs   de son temps, pour ennemis de sa franchise, et des humeurs paternelles,   qu'il retenoit encore contre la tyrannie, desquelles il est   croiable qu'il auoit teint ses escrits et ses liures. Ses aduersaires   poursuiuirent deuant le magistrat à Rome, et obtindrent de faire   condamner plusieurs siens ouurages qu'il auoit mis en lumiere, à   estre bruslés. Ce fut par luy que commença ce nouuel exemple de   peine, qui depuis fut continué à Rome à plusieurs autres, de punir   de mort les escrits mesmes, et les estudes. Il n'y auoit point assez de   moyen et matiere de cruauté, si nous n'y meslions des choses que   Nature a exemptées de tout sentiment et de toute souffrance, comme   la reputation et les inuentions de nostre esprit: et si nous n'allions   communiquer les maux corporels aux disciplines et monumens des   Muses. Or Labienus ne peut souffrir cette perte, ny de suruiure à   cette sienne si chere geniture; il se fit porter et enfermer tout vif   dans le monument de ses ancestres, là où il pourueut tout d'vn train   à se tuer et à s'enterrer ensemble. Il est malaisé de montrer aucune   autre plus vehemente affection paternelle que celle-là. Cassius Seuerus,   homme tres-eloquent et son familier, voyant brusler ses liures,   crioit que par mesme sentence on le deuoit quant et quant condamner   à estre bruslé tout vif, car il portoit et conseruoit en sa memoire ce   qu'ils contenoient. Pareil accident aduint à Greuntius Cordus accusé   d'auoir en ses liures loué Brutus et Cassius. Ce Senat vilain, seruile,   et corrompu, et digne d'vn pire maistre que Tibere, condamna ses   escrits au feu. Il fut content de faire compagnie à leur mort, et se   tua par abstinence de manger. Le bon Lucanus estant iugé par ce   coquin Neron; sur les derniers traits de sa vie, comme la pluspart   du sang fut desia escoulé par les veines des bras, qu'il s'estoit faictes   tailler à son medecin pour mourir, et que la froideur eut saisi les   extremitez de ses membres, et commençast à s'approcher des parties   vitales; la derniere chose qu'il eut en sa memoire, ce furent   aucuns des vers de son liure de la guerre de Pharsale, qu'il recitoit,   et mourut ayant cette derniere voix en la bouche. Cela qu'estoit-ce,   qu'vn tendre et paternel congé qu'il prenoit de ses enfans; representant   les a-dieux et les estroits embrassemens que nous donnons   aux nostres en mourant; et vn effet de cette naturelle inclination,   qui r'appelle en nostre souuenance en cette extremité, les choses,   que nous auons eu les plus cheres pendant nostre vie?   Pensons   nous qu'Epicurus qui en mourant tourmenté, comme il dit, des   extremes douleurs de la cholique, auoit toute sa consolation en la   beauté de la doctrine qu'il laissoit au monde, eust receu autant de   contentement d'vn nombre d'enfans bien nais et bien esleuez, s'il en   eust eu, comme il faisoit de la production de ses riches escrits? et   que s'il eust esté au chois de laisser apres luy vn enfant contrefaict   et mal nay, ou vn liure sot et inepte, il ne choisist plustost, et non   luy seulement, mais tout homme de pareille suffisance, d'encourir   le premier mal'heur que l'autre? Ce seroit à l'aduenture impieté en   Sainct Augustin, pour exemple, si d'vn costé on luy proposoit d'enterrer   ses escrits, dequoy nostre religion reçoit vn si grand fruict, ou   d'enterrer ses enfans au cas qu'il en eust, s'il n'aymoit mieux enterrer   ses enfans. Et ie ne sçay si ie n'aymerois pas mieux beaucoup en   auoir produict vn parfaictement bien formé, de l'accointance des   Muses, que de l'accointance de ma femme. A cettuy-cy tel qu'il est,   ce que ie donne, ie le donne purement et irreuocablement, comme   on donne aux enfans corporels. Ce peu de bien, que ie luy ay faict,   il n'est plus en ma disposition. Il peut sçauoir assez de choses que   ie ne sçay plus, et tenir de moy ce que ie n'ay point retenu: et qu'il   faudroit que tout ainsi qu'vn estranger, i'empruntasse de luy, si   besoin m'en venoit. Si ie suis plus sage que luy, il est plus riche que   moy. Il est peu d'hommes addonnez à la poësie, qui ne se gratifiassent   plus d'estre peres de l'Eneide que du plus beau garçon   de Rome: et qui ne souffrissent plus aisément l'vne perte que   l'autre. Car selon Aristote, de tous ouuriers le poëte est nommément   le plus amoureux de son ouurage. Il est malaisé à croire, qu'Epaminondas   qui se vantoit de laisser pour toute posterité des filles qui   feroyent vn iour honneur à leur pere (c'estoyent les deux nobles   victoires qu'il auoit gaigné sur les Lacedemoniens) eust volontiers   consenty d'eschanger celles-là, aux plus gorgiases de toute la Grece:   ou qu'Alexandre et Cæsar ayent iamais souhaité d'estre priuez de   la grandeur de leurs glorieux faicts de guerre, pour la commodité   d'auoir des enfans et heritiers, quelques parfaicts et accompliz qu'ils   peussent estre. Voire ie fay grand doubte que Phidias ou autre excellent   statuaire, aymast autant la conseruation et la durée de ses   enfans naturels, comme il feroit d'vne image excellente, qu'auec   long trauail et estude il auroit parfaite selon l'art. Et quant à ces   passions vitieuses et furieuses, qui ont eschauffé quelque fois les   peres à l'amour de leurs filles, ou les meres enuers leurs fils,   encore s'en trouue-il de pareilles en cette autre sorte de parenté.   Tesmoing ce que lon recite de Pygmalion, qu'ayant basty vne statue   de femme de beauté singuliere, il deuint si esperduement espris de   l'amour forcené de ce sien ouurage, qu'il falut, qu'en faueur de sa   rage les Dieux la luy viuifiassent:      _Tentatum mollescit ebur, positóque rigore     Subsidit digitis._       CHAPITRE IX.    _Des armes des Parthes._     C'EST vne façon vitieuse de la noblesse de nostre temps, et pleine   de mollesse, de ne prendre les armes que sur le point d'vne extreme   necessité: et s'en descharger aussi tost qu'il y a tant soit peu   d'apparence, que le danger soit esloigné. D'où il suruient plusieurs   desordres: car chacun criant et courant à ses armes, sur le point   de la charge, les vns sont à lacer encore leur cuirasse, que leurs   compaignons sont desia rompus. Nos peres donnoient leur salade,   leur lance, et leurs gantelets à porter, et n'abandonnoient le reste   de leur equippage, tant que la couruée duroit. Nos trouppes sont à   cette heure "]],[["link","http://www.gutenberg.org/ebooks/49168"],["title","Essais de Montaigne (self-édition) - Volume II (#6)"],["body","troublées et difformes, par la confusion du bagage   et des valets qui ne peuuent esloigner leurs maistres, à cause   de leurs armes. Tite Liue parlant des nostres, _Intolerantissima laboris   corpora vix arma humeris gerebant_. Plusieurs nations vont   encore et alloient anciennement à la guerre sans se couurir: ou se   couuroient d'inutiles defences.      _Tegmina queis capitum raptus de subere cortex._    Alexandre le plus hazardeux Capitaine qui fut iamais, s'armoit fort   rarement. Et ceux d'entre nous qui les mesprisent n'empirent pour   cela de guere leur marché. S'il se voit quelqu'vn tué par le defaut   d'vn harnois, il n'en est guere moindre nombre, que l'empeschement   des armes a faict perdre, engagés sous leur pesanteur, ou   froissez et rompus, ou par vn contre-coup, ou autrement. Car il   semble, à la verité, à voir le poix des nostres et leur espesseur,   que nous ne cherchons qu'à nous deffendre, et en sommes plus   chargez que couuers. Nous auons assez à faire à en soustenir le faix,   entrauez et contraints, comme si nous n'auions à combattre que du   choq de nos armes: et comme si nous n'auions pareille obligation   à les deffendre, qu'elles ont à nous. Tacitus peint plaisamment des   gens de guerre de nos anciens Gaulois, ainsin armez pour se maintenir   seulement, n'ayans moyen ny d'offencer ny d'estre offencez, ny   de se releuer abbatus. Lucullus voyant certains hommes d'armes   Medois, qui faisoient front en l'armée de Tigranes, poisamment et   malaisément armez, comme dans vne prison de fer, print de là   opinion de les deffaire aisément, et par eux commença sa charge et   sa victoire. Et à present que nos mousquetaires sont en credit, ie   croy qu'on trouuera quelque inuention de nous emmurer pour nous   en garentir, et nous faire trainer à la guerre enfermez dans des   bastions, comme ceux que les anciens faisoient porter à leurs elephans.     Cette humeur est bien esloignée de celle du ieune Scipion,   lequel accusa aigrement ses soldats, de ce qu'ils auoyent semé des   chausse-trapes soubs l'eau à l'endroit du fossé, par où ceux d'vne   ville qu'il assiegeoit, pouuoient faire des sorties sur luy: disant que   ceux qui assailloient, deuoient penser à entreprendre, non pas à   craindre. Et craignoit auec raison que cette prouision endormist leur   vigilance à se garder. Il dict aussi à vn ieune homme, qui luy faisoit   montre de son beau bouclier: Il est vrayement beau, mon fils, mais   vn soldat Romain doit auoir plus de fiance en sa main dextre, qu'en   la gauche.   Or il n'est que la coustume, qui nous rende insupportable   la charge de nos armes.      _L'husbergo in dosso haueano, et l'elmo in testa,     Duo di quelli guerrier d'i quali io canto.     Ne notte o di doppo ch'entraro in questa     Stanza, gl' haueanò mai mesi da canto,     Che facile à portar comme la vesta     Era lor, perchè in vso l'hauean tanto._    L'Empereur Caracalla alloit par païs à pied armé de toutes pieces,   conduisant son armée. Les pietons Romains portoient non seulement   le morion, l'espée, et l'escu: car quant aux armes, dit Cicero, ils   estoient si accoustumez à les auoir sur le dos, qu'elles ne les empeschoient   non plus que leurs membres: _arma enim, membra militis   esse dicunt_: mais quant et quant encore, ce qu'il leur falloit de   viures, pour quinze iours, et certaine quantité de paux pour faire   leurs rempars, iusques à soixante liures de poix. Et les soldats de   Marius ainsi chargez, marchant en bataille, estoient duits à faire   cinq lieuës en cinq heures, et six s'il y auoit haste. Leur discipline   militaire estoit beaucoup plus rude que la nostre: aussi produisoit   elle de bien autres effects. Le ieune Scipion reformant son armée en   Espaigne, ordonna à ses soldats de ne manger que debout, et rien   de cuit. Ce traict est merueilleux à ce propos, qu'il fut reproché à   vn soldat Lacedemonien, qu'estant à l'expedition d'vne guerre, on   l'auoit veu soubs le couuert d'vne maison: ils estoient si durcis à la   peine, que c'estoit honte d'estre veu soubs vn autre toict que celuy   du ciel, quelque temps qu'il fist. Nous ne menerions guere loing nos   gens à ce prix là.   Au demeurant Marcellinus, homme nourry aux   guerres Romaines, remerque curieusement la façon que les Parthes   auoyent de s'armer, et la remerque d'autant qu'elle estoit esloignée   de la Romaine. Ils auoyent, dit-il, des armes tissuës en maniere de   petites plumes, qui n'empeschoient pas le mouuement de leur corps:   et si estoient si fortes que nos dards reiallissoient venans à les   hurter: ce sont les escailles, dequoy nos ancestres auoient fort accoustumé   de se seruir. Et en vn autre lieu: Ils auoient, dit-il, leurs   cheuaux fors et roides, couuerts de gros cuir, et eux estoient armez   de cap à pied, de grosses lames de fer, rengées de tel artifice, qu'à   l'endroit des iointures des membres elles prestoient au mouuement.   On eust dict que c'estoient des hommes de fer: car ils auoient des   accoustremens de teste si proprement assis, et representans au naturel   la forme et parties du visage, qu'il n'y auoit moyen de les   assener que par des petits trous ronds, qui respondoient à leurs   yeux, leur donnant vn peu de lumiere, et par des fentes, qui estoient   à l'endroict des naseaux, par où ils prenoyent assez malaisément   haleine,      _Flexilis inductis animatur lamina membris,     Horribilis visu; credas simulacra moueri     Ferrea, cognatôque viros spirare metallo.     Par vestitus equis: ferrata fronte minantur,     Ferratôsque mouent, securi vulneris, armos._    Voila vne description, qui retire bien fort à l'equippage d'vn homme   d'armes François, à tout ses bardes. Plutarque dit que Demetrius   fit faire pour luy, et pour Alcinus, le premier homme de guerre qui   fust pres de luy, à chacun vn harnois complet du poids de six vingts   liures, là où les communs harnois n'en pesoient que soixante.       CHAPITRE X.    _Des Liures._     IE ne fay point de doute, qu'il ne m'aduienne souuent de parler de   choses, qui sont mieux traictées chez les maistres du mestier, et   plus veritablement. C'est icy purement l'essay de mes facultez naturelles,   et nullement des acquises. Et qui me surprendra d'ignorance,   il ne fera rien contre moy: car à peine respondroy-ie à autruy de   mes discours, qui ne m'en responds point à moy, ny n'en suis satisfaict.   Qui sera en cherche de science, si la pesche où elle se loge:   il n'est rien dequoy ie face moins de profession. Ce sont icy mes   fantasies, par lesquelles ie ne tasche point à donner à connoistre   les choses, mais moy: elles me seront à l'aduenture connues vn   iour, ou l'ont autresfois esté, selon que la Fortune m'a peu porter   sur les lieux, où elles estoient esclaircies. Mais il ne m'en souuient   plus. Et si ie suis homme de quelque leçon, ie suis homme de nulle   retention. Ainsi ie ne pleuuy aucune certitude, si ce n'est de faire   connoistre iusques à quel poinct monte pour cette heure, la connoissance   que i'en ay.   Qu'on ne s'attende pas aux matieres, mais à la   façon que i'y donne. Qu'on voye en ce que i'emprunte, si i'ay sçeu   choisir dequoy rehausser ou secourir proprement l'inuention, qui   vient tousiours de moy. Car ie fay dire aux autres, non à ma teste,   mais à ma suite, ce que ie ne puis si bien dire, par foiblesse de mon   langage, ou par foiblesse de mon sens. Ie ne compte pas mes emprunts,   ie les poise. Et si ie les eusse voulu faire valoir par nombre,   ie m'en fusse chargé deux fois autant. Ils sont touts, ou fort peu   s'en faut, de noms si fameux et anciens, qu'ils me semblent se   nommer assez sans moy. Ez raisons, comparaisons, argumens, si   i'en transplante quelcun en mon solage, et confons aux miens, à   escient i'en cache l'autheur, pour tenir en bride la temerité de ces   sentences hastiues, qui se iettent sur toute sorte d'escrits: notamment   ieunes escrits, d'hommes encore viuants: et en vulgaire, qui   reçoit tout le monde à en parler, et qui semble conuaincre la conception   et le dessein vulgaire de mesmes. Ie veux qu'ils donnent vne   nazarde à Plutarque sur mon nez, et qu'ils s'eschaudent à iniurier   Seneque en moy. Il faut musser ma foiblesse souz ces grands credits.   I'aimeray quelqu'vn qui me sçache deplumer: ie dy par clairté de   iugement, et par la seule distinction de la force et beauté des propos.   Car moy, qui, à faute de memoire, demeure court tous les   coups, à les trier, par recognoissance de nation, sçay tresbien   connoistre, à mesurer ma portée, que mon terroir n'est aucunement   capable d'aucunes fleurs trop riches, que i'y trouue semées, et que   tous les fruicts de mon creu ne les sçauroient payer. De cecy suis-ie   tenu de respondre, si ie m'empesche moy-mesme, s'il y a de la vanité   et vice en mes discours, que ie ne sente point, ou que ie ne soye   capable de sentir en me le representant. Car il eschappe souuent   des fautes à nos yeux: mais la maladie du iugement consiste à ne   les pouuoir apperceuoir, lors qu'vn autre nous les descouure. La   science et la verité peuuent loger chez nous sans iugement, et le   iugement y peut aussi estre sans elles: voire la reconnoissance de   l'ignorance est l'vn des plus beaux et plus seurs tesmoignages de   iugement que ie trouue. Ie n'ay point d'autre sergent de bande, à   renger mes pieces, que la Fortune. A mesme que mes resueries se   presentent, ie les entasse: tantost elles se pressent en foule, tantost   elles se trainent à la file. Ie veux qu'on voye mon pas naturel et   ordinaire ainsi detraqué qu'il est. Ie me laisse aller comme ie me   trouue. Aussi ne sont ce point icy matieres, qu'il ne soit pas permis   d'ignorer, et d'en parler casuellement et temerairement.   Ie souhaiterois   auoir plus parfaicte intelligence des choses, mais ie ne la   veux pas achepter si cher qu'elle couste. Mon dessein est de passer   doucement, et non laborieusement ce qui me reste de vie. Il n'est   rien pourquoy ie me vueille rompre la"]]]