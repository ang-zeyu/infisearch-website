[[["link","http://www.gutenberg.org/ebooks/58801"],["title","Essais de Montaigne (self-édition) - Volume III (#4)"],["body","si nostre nature   n'a point besoing de la residence de ses excremens, iusques à certaine   mesure, comme le vin a de sa lie pour sa conseruation. Vous   voyez souuent des hommes sains, tomber en vomissemens, ou flux   de ventre par accident estranger, et faire vn grand vuidange d'excremens   sans besoin aucun precedent, et sans aucune vtilité   suyuante, voire auec empirement et dommage. C'est du grand Platon,   que i'apprins n'agueres, que de trois sortes de mouuements,   qui nous appartiennent, le dernier et le pire est celuy des purgations:   que nul homme, s'il n'est fol, ne doit entreprendre, qu'à   l'extreme necessité. On va troublant et esueillant le mal par oppositions   contraires. Il faut que ce soit la forme de viure, qui doucement   l'allanguisse et reconduise à sa fin. Les violentes harpades   de la drogue et du mal, sont tousiours à nostre perte, puis que la   querelle se desmesle chez nous, et que la drogue est vn secours infiable:   de sa nature ennemy à nostre santé, et qui n'a accez en   nostre estat que par le trouble. Laissons vn peu faire. L'ordre qui   pouruoid aux puces et aux taulpes, pouruoid aussi aux hommes,   qui ont la patience pareille, à se laisser gouuerner, que les puces   et les taulpes. Nous auons beau crier bihore: c'est bien pour nous   enroüer, mais non pour l'auancer. C'est vn ordre superbe et impiteux.   Nostre crainte, nostre desespoir, le desgouste et retarde de   nostre ayde, au lieu de l'y conuier. Il doibt au mal son cours,   comme à la santé. De se laisser corrompre en faueur de l'vn, au   preiudice des droits de l'autre, il ne le fera pas: il tomberoit   en desordre. Suyuons de par Dieu, suyuons. Il meine ceux qui   suyuent: ceux qui ne le suyuent pas, il les entraine, et leur rage,   et leur medecine ensemble. Faittes ordonner vne purgation à vostre   ceruelle. Elle y sera mieux employée, qu'à vostre estomach.   On   demandoit à vn Lacedemonien, qui l'auoit fait viure sain si long   temps: L'ignorance de la medecine, respondit-il. Et Adrian l'Empereur   crioit sans cesse en mourant, que la presse des medecins   l'auoit tué. Vn mauuais luicteur se fit medecin: Courage, luy dit   Diogenes, tu as raison, tu mettras à cette heure en terre ceux qui   t'y ont mis autresfois. Mais ils ont cet heur, selon Nicocles, que le   soleil esclaire leur succez, et la terre cache leur faute.   Et outre   cela, ils ont vne façon bien auantageuse, à se seruir de toutes sortes   d'euenemens: car ce que la Fortune, ce que la Nature, ou   quelque autre cause estrangere, desquelles le nombre est infini,   produit en nous de bon et de salutaire, c'est le priuilege de la medecine   de se l'attribuer. Tous les heureux succez qui arriuent au   patient, qui est soubs son regime, c'est d'elle qu'il les tient. Les   occasions qui m'ont guery moy, et qui guerissent mille autres, qui   n'appellent point les medecins à leurs secours, ils les vsurpent en   leurs subiects. Et quant aux mauuais accidens, ou ils les desaduoüent   tout à fait, en attribuant la coulpe au patient, par des raisons   si vaines, qu'ils n'ont garde de faillir d'en trouuer tousiours   assez bon nombre de telles: Il a descouuert son bras, il a ouy le   bruit d'vn coche:            _Rhedarum transitus arcto     Vicorum inflexu:_    on a entrouuert sa fenestre, il s'est couché sur le costé gauche, ou   passé par sa teste quelque pensement penible. Somme vne parolle,   vn songe, vne œuillade, leur semble suffisante excuse pour se descharger   de faute. Ou, s'il leur plaist, ils se seruent encore de cet   empirement, et en font leurs affaires, par cet autre moyen qui ne   leur peut iamais faillir: c'est de nous payer lors que la maladie se   trouue reschaufee par leurs applications, de l'asseurance qu'ils   nous donnent, qu'elle seroit bien autrement empirée sans leurs   remedes. Celuy qu'ils ont ietté d'vn morfondement en vne fieure   quotidienne, il eust eu sans eux, la continue. Ils n'ont garde de   faire mal leurs besongnes, puis que le dommage leur reuient à   profit. Vrayement ils ont raison de requerir du malade, vne application   de creance fauorable: il faut qu'elle le soit à la verité en   bon escient, et bien souple, pour s'appliquer à des imaginations si   mal aisées à croire. Platon disoit bien à propos, qu'il n'appartenoit   qu'aux medecins de mentir en toute liberté, puis que nostre salut   despend de la vanité, et fauceté de leurs promesses. Æsope autheur   de tres-rare excellence, et duquel peu de gens descouurent   toutes les graces, est plaisant à nous representer cette authorité   tyrannique, qu'ils vsurpent sur ces pauures ames affoiblies et abatuës   par le mal, et la crainte: car il conte, qu'un malade estant   interrogé par son medecin, quelle operation il sentoit des medicamens,   qu'il luy auoit donnez: I'ay fort sué, respondit-il. Cela est   bon, dit le medecin. Vne autre fois il luy demanda encore, comme   il s'estoit porté depuis: I'ay eu vn froid extreme, fit-il, et si ay fort   tremblé. Cela est bon, suyuit le medecin: à la troisieme fois, il luy   demanda de rechef, comment il se portoit: Ie me sens, dit-il,   enfler et bouffir comme d'hydropisie. Voyla qui va bien, adiousta   le medecin. L'vn de ses domestiques venant apres à s'enquerir à   luy de son estat: Certes mon amy, respond-il, à force de bien   estre, ie me meurs.   Il y auoit en Ægypte vne loy plus iuste, par   laquelle le medecin prenoit son patient en charge les trois premiers   iours, aux perils et fortunes du patient: mais les trois iours passez,   c'estoit aux siens propres. Car quelle raison y a-il, qu'Æsculapius   leur patron ait esté frappé du foudre, pour auoir r'amené   Hypolitus de mort à vie,      _Nam Pater omnipotens aliquem indignatus ab vmbris     Mortalem infernis, ad lumina surgere vitæ,     Ipse repertorem medicinæ talis et artis,     Fulmine Phœbigenam Stygias detrusit ad vndas:_    et ses suyuans soyent absous, qui enuoyent tant d'ames de la vie à   la mort? Vn medecin vantoit à Nicoclés, son art estre de grande   auctorité: Vrayement c'est mon, dit Nicoclés, qui peut impunement   tuer tant de gens.   Au demeurant, si i'eusse esté de leur   conseil, i'eusse rendu ma discipline plus sacrée et mysterieuse: ils   auoyent assez bien commencé, mais ils n'ont pas acheué de mesme.   C'estoit vn bon commencement, d'auoir fait des dieux et des dæmons   autheurs de leur science, d'auoir pris vn langage à part, vne escriture   à part. Quoy qu'en sente la philosophie, que c'est folie de   conseiller vn homme pour son profit, par maniere non intelligible:   _Vt sî quis medicus imperet vt sumat_      _Terrigenam, herbigradam, domiportam, sanguine cassam._    C'estoit vne bonne regle en leur art, et qui accompagne toutes les   arts fanatiques, vaines, et supernaturelles, qu'il faut que la foy du   patient, preoccupe par bonne esperance et asseurance, leur effect   et operation. Laquelle regle ils tiennent iusques là, que le plus   ignorant et grossier medecin, ils le trouuent plus propre à celuy,   qui a fiance en luy, que le plus experimenté, et incognu. Le choix   mesmes de la plus part de leurs drogues est aucunement mysterieux   et diuin. Le pied gauche d'vne tortue, l'vrine d'vn lezart, la fiante   d'vn elephant, le foye d'vne taupe, du sang tiré soubs l'aile droite   d'vn pigeon blanc: et pour nous autres coliqueux (tant ils abusent   desdaigneusement de nostre misere) des crottes de rat puluerisées,   et telles autres singeries, qui ont plus le visage d'vn enchantement   magicien, que de science solide. Ie laisse à part le nombre imper   de leurs pillules: la destination de certains iours et festes de l'année:   la distinction des heures, à cueillir les herbes de leurs ingrediens:   et cette grimace rebarbatiue et prudente, de leur port et   contenance, dequoy Pline mesme se mocque. Mais ils ont failly,   veux-ie dire, de ce qu'à ce beau commencement, ils n'ont adiousté   cecy, de rendre leurs assemblées et consultations plus religieuses et   secretes: aucun homme profane n'y deuoit auoir accez, non plus   qu'aux secretes ceremonies d'Æsculape. Car il aduient de cette   faute, que leur irresolution, la foiblesse de leurs argumens, diuinations   et fondements, l'aspreté de leurs contestations, pleines de   haine, de ialousie, et de consideration particuliere, venants à estre   descouuertes à vn chacun, il faut estre merueilleusement aueugle,   si on ne se sent bien hazardé entre leurs mains. Qui vid iamais   medecin se seruir de la recepte de son compagnon, sans y retrancher   ou adiouster quelque chose? Ils trahissent assez par là leur   art: et nous font voir qu'ils y considerent plus leur reputation, et   par consequent leur profit, que l'interest de leurs patiens. Celuy là   de leurs docteurs est plus sage, qui leur a anciennement prescript,   qu'vn seul se mesle de traiter vn malade: car s'il ne fait rien qui   vaille, le reproche à l'art de la medecine, n'en sera pas fort grand   pour la faute d'vn homme seul: et au rebours, la gloire en sera   grande, s'il vient à bien rencontrer: là où quand ils sont beaucoup,   ils descrient à tous les coups le mestier: d'autant qu'il leur aduient   de faire plus souuent mal que bien. Ils se deuoient contenter du   perpetuel desaccord, qui se trouue és opinions des principaux   maistres et autheurs anciens de cette science, lequel n'est cogneu   que des hommes versez aux liures, sans faire voir encore au peuple   les controuerses et inconstances de iugement, qu'ils nourrissent et   continuent entre eux.   Voulons nous vn exemple de l'ancien debat   de la medecine? Hierophilus loge la cause originelle des maladies   aux humeurs: Erasistratus, au sang des arteres: Asclepiades, aux   atomes inuisibles s'escoulants en noz pores: Alcmæon, en l'exuperance   ou deffaut des forces corporelles: Diocles, en l'inequalité   des elemens du corps, et en la qualité de l'air, que nous respirons:   Strato, en l'abondance, crudité, et corruption de l'alimant que nous   prenons: Hippocrates la"]],[["link","http://www.gutenberg.org/ebooks/58801"],["title","Essais de Montaigne (self-édition) - Volume III (#5)"],["body"," aux esprits. Il y a l'vn de leurs amis,   qu'ils cognoissent mieux que moy, qui s'escrie à ce propos, que la   science la plus importante qui soit en nostre vsage, comme celle   qui a charge de nostre conseruation et santé, c'est de mal'heur, la   plus incertaine, la plus trouble, et agitée de plus de changemens.   Il n'y a pas grand danger de nous mescomter à la hauteur du soleil,   ou en la fraction de quelque supputation astronomique: mais   icy, où il va de tout nostre estre, ce n'est pas sagesse, de nous   abandonner à la mercy de l'agitation de tant de vents contraires.    Auant la guerre Peloponnesiaque, il n'estoit pas grands nouuelles   de cette science: Hippocrates la mit en credit: tout ce que   cettuy-cy auoit estably, Chrysippus le renuersa: depuis Erasistratus   petit fils d'Aristote, tout ce que Chrysippus en auoit escrit.   Apres ceux-cy, suruindrent les Empiriques, qui prindrent vne voye   toute diuerse des anciens, au maniement de cet art. Quand le credit   de ces derniers commença à s'enuieillir, Herophilus mit en   vsage vne autre sorte de medecine, qu'Asclepiades vint à combattre   et aneantir à son tour. A leur reng gaignerent authorité les opinions   de Themison, et depuis de Musa, et encore apres celles de   Vexius Valens, medecin fameux par l'intelligence qu'il auoit auec   Messalina. L'empire de la medecine tomba du temps de Neron à   Thessalus, qui abolit et condamna tout ce qui en auoit esté tenu   iusques à luy. La doctrine de cettuy-cy fut abbattue par Crinas de   Marseille, qui apporta de nouueau, de regler toutes les operations   medecinales, aux ephemerides et mouuemens des astres, manger,   dormir, et boire à l'heure qu'il plairoit à la lune et à Mercure. Son   authorité fut bien tost apres supplantée par Charinus, medecin de   cette mesme ville de Marseille. Cettuy-cy combattoit non seulement   la medecine ancienne, mais encore l'vsage des bains chauds, public,   et tant de siecles auparauant accoustumé. Il faisoit baigner   les hommes dans l'eau froide, en hyuer mesme, et plongeoit les   malades dans l'eau naturelle des ruisseaux. Iusques au temps de   Pline aucun Romain n'auoit encore daigné exercer la medecine:   elle se faisoit par des estrangers, et Grecs: comme elle se fait entre   nous François, par des Latineurs. Car comme dit vn tres-grand   medecin, nous ne receuons pas aisément la medecine que nous entendons;   non plus que la drogue que nous cueillons. Si les nations,   desquelles nous retirons le gayac, la salseperille, et le bois d'esquine,   ont des medecins, combien pensons nous par cette mesme   recommendation de l'estrangeté, la rareté, et la cherté, qu'ils   façent feste de noz choulx, et de nostre persil? car qui oseroit   mespriser les choses recherchées de si loing, au hazard d'vne si   longue peregrination et si perilleuse? Depuis ces anciennes mutations   de la medecine, il y en a eu infinies autres iusques à nous; et   le plus souuent mutations entieres et vniuerselles; comme sont   celles que produisent de nostre temps, Paracelse, Fiorauanti et Argenterius:   car ils ne changent pas seulement vne recepte, mais, à   ce qu'on me dit, toute la contexture et police du corps de la medecine,   accusans d'ignorance et de pipperie, ceux qui en ont faict   profession iusques à eux. Ie vous laisse à penser où en est le pauure   patient.   Si encor nous estions asseurez, quand ils se mescontent,   qu'il ne nous nuisist pas, s'il ne nous profite; ce seroit   vne bien raisonnable composition, de se hazarder d'acquerir du   bien, sans se mettre en danger de perte. Æsope faict ce comte,   qu'vn qui auoit acheté vn More esclaue, estimant que cette couleur   luy fust venue par accident, et mauuais traictement de son premier   maistre, le fit medeciner de plusieurs bains et breuuages, auec   grand soing: il aduint, que le More n'en amenda aucunement sa   couleur basanee, mais qu'il en perdit entierement sa premiere   santé. Combien de fois nous aduient-il, de voir les medecins imputans   les vns aux autres, la mort de leurs patiens? Il me souuient   d'vne maladie populaire, qui fut aux villes de mon voisinage, il y a   quelques années, mortelle et tres-dangereuse: cet orage estant   passé, qui auoit emporté vn nombre infiny d'hommes; l'vn des plus   fameux medecins de toute la contrée, vint à publier vn liuret, touchant   cette matiere, par lequel il se rauise, de ce qu'ils auoyent   vsé de la saignée, et confesse que c'est l'vne des causes principales   du dommage, qui en estoit aduenu. Dauantage leurs autheurs tiennent,   qu'il n'y a aucune medecine, qui n'ait quelque partie nuisible.   Et si celles mesmes qui nous seruent, nous offencent aucunement,   que doiuent faire celles qu'on nous applique du tout hors de   propos? De moy, quand il n'y auroit autre chose, i'estime qu'à ceux   qui hayssent le goust de la medecine, ce soit vn dangereux effort,   et de preiudice, de l'aller aualler à vne heure si incommode, auec   tant de contre-cœur: et croy que cela essaye merueilleusement le   malade, en vne saison, où il a tant besoin de repos. Outre ce, qu'à   considerer les occasions, surquoy ils fondent ordinairement la   cause de noz maladies, elles sont si legeres et si delicates, que   i'argumente par là, qu'vne bien petite erreur en la dispensation de   leurs drogues, peut nous apporter beaucoup de nuisance. Or si le   mescomte du medecin est dangereux, il nous va bien mal: car il   est bien mal-aisé qu'il n'y retombe souuent: il a besoin de trop de   pieces, considerations, et circonstances, pour affuster iustement   son dessein. Il faut qu'il cognoisse la complexion du malade, sa   temperature, ses humeurs, ses inclinations, ses actions, ses pensements   mesmes, et ses imaginations. Il faut qu'il se responde des   circonstances externes, de la nature du lieu, condition de l'air et   du temps, assiette des planetes, et leurs influances: qu'il sçache en   la maladie les causes, les signes, les affections, les iours critiques:   en la drogue, le poix, la force, le pays, la figure, l'aage, la dispensation:   et faut que toutes ces pieces, il les sçache proportionner et   rapporter l'vne à l'autre, pour en engendrer vne parfaicte symmetrie.   A quoy s'il faut tant soit peu, si de tant de ressorts, il y en a   vn tout seul, qui tire à gauche, en voyla assez pour nous perdre.   Dieu sçait, de quelle difficulté est la cognoissance de la pluspart   de ces parties: car pour exemple, comment trouuera-il le signe   propre de la maladie; chacune estant capable d'vn infiny nombre   de signes? Combien ont ils de debats entr'eux et de doubtes, sur   l'interpretation des vrines? Autrement d'où viendroit cette altercation   continuelle que nous voyons entr'eux sur la cognoissance du   mal? Comment excuserions nous cette faute, où ils tombent si souuent,   de prendre martre pour renard? Aux maux, que i'ay eu, pour   peu qu'il y eust de difficulté, ie n'en ay iamais trouué trois d'accord.   Ie remarque plus volontiers les exemples qui me touchent.   Dernierement à Paris vn Gentil-homme fut taillé par l'ordonnance   des medecins, auquel on ne trouua de pierre non plus à la vessie,   qu'à la main; et là mesmes, vn Euesque qui m'estoit fort amy,   auoit esté instamment sollicité par la pluspart des medecins, qu'il   appelloit à son conseil, de se faire tailler: i'aydoy moy mesme   soubs la foy d'autruy, à le luy suader: quand il fut trespassé, et   qu'il fut ouuert, on trouua qu'il n'auoit mal qu'aux reins. Ils sont   moins excusables en cette maladie, d'autant qu'elle est aucunement   palpable. C'est par là que la chirurgie me semble beaucoup plus   certaine, par ce qu'elle voit et manie ce qu'elle fait; il y a moins à   coniecturer et à deuiner. Là où les medecins n'ont point de _speculum   matricis_, qui leur descouure nostre cerueau, nostre poulmon,   et nostre foye.   Les promesses mesmes de la medecine sont incroyables.   Car ayant à prouuoir à diuers accidents et contraires,   qui nous pressent souuent ensemble, et qui ont vne relation quasi   necessaire, comme la chaleur du foye, et froideur de l'estomach,   ils nous vont persuadant que de leurs ingrediens, cettuy-cy eschauffera   l'estomach, cet autre refraichira le foye: l'vn a sa charge   d'aller droit aux reins, voire iusques à la vessie, sans estaler ailleurs   ses operations; et conseruant ses forces et sa vertu, en ce   long chemin et plein de destourbiers, iusques au lieu, au seruice   duquel il est destiné, par sa proprieté occulte: l'autre assechera le   cerueau: celuy là humectera le poulmon. De tout cet amas, ayant   fait vne mixtion de breuuage, n'est-ce pas quelque espece de resuerie,   d'esperer que ces vertus s'aillent diuisant, et triant de cette   confusion et meslange, pour courir à charges si diuerses? Ie craindrois   infiniement qu'elles perdissent, ou eschangeassent leurs ethiquettes,   et troublassent leurs quartiers. Et qui pourroit imaginer,   qu'en cette confusion liquide, ces facultez ne se corrompent, confondent,   et alterent l'vne l'autre? Quoy, que l'execution de cette   ordonnance despend d'vn autre officier, à la foy et mercy duquel   nous abandonnons encore vn coup nostre vie?   Comme nous   auons des pourpointiers, des chaussetiers pour nous vestir; et en   sommes d'autant mieux seruis, que chacun ne se mesle que de son   subiect, et a sa science plus restreinte et plus courte, que n'a vn   tailleur, qui embrasse tout. Et comme, à nous nourrir, les grands,   pour plus de commodité ont des offices distinguez de potagers et   de rostisseurs, dequoy vn cuisinier, qui prend la charge vniuerselle,   ne peut si exquisement venir à bout. De mesme à nous guairir,   les Ægyptiens auoient raison de reiecter ce general mestier de   medecin, et descoupper cette profession à chasque maladie, à   chasque partie du corps son œuurier. Car cette partie en estoit   bien plus proprement et moins confusement traictée, de ce qu'on   ne regardoit qu'à elle specialement. Les nostres ne s'aduisent pas,   que, qui"]]]