[[["link","http://www.gutenberg.org/ebooks/53367"],["title","Dik Trom en zijn Dorpsgenooten (#7)"],["body","had ik niet meêgebracht,\" zei Dik.  \"Zwijg! Je blijft om vier uur minstens een uur na, heb je dat begrepen? En nu gaan we door met ons werk. We gaan niet naar huis, voordat de sommen af zijn. Dat hebben jullie aan den grappigen Dik te danken.\"  De kinderen werkten thans weer met ijver, want zij wisten dat de meester, als hij eenmaal iets gezegd had, er geen haarbreed van afweek.  Dik en Piet waren de eersten, die hun sommen afhadden en hun schriften inleverden.  Toen Dik zijn werk op den lessenaar van den meester neerlegde, keek deze hem een oogenblik aan, en hij dacht:  \"Kijk, daar is hij weer het eerst met zijn werk klaar en 't is toch zoo'n ondeugende rakker. Je kunt hem geen oogenblik vertrouwen. En toch is het de aardigste jongen van de heele klasse. Je kunt onmogelijk boos op hem blijven.\"  De meester wachtte zich echter wel, van zijn vriendelijke gezindheid jegens den jeugdigen zondaar ook maar het geringste te doen blijken. Integendeel, hij zei op gestrengen toon:  \"Zoo, heb je ze af? Heb jij met al je grappigheden nog tijd kunnen vinden, om je sommen te maken? Ik ben boos op je, Dik! Ga jij maar eens tweehonderd maal schrijven:  _Ik heb mij vanmiddag in de school zeer onbehoorlijk gedragen._\"  \"Ai,\" dacht Dik, \"wat is dat een groote regel.\"  Hij keerde naar zijn bank terug, maar toen hij Bruin passeerde, streek hij hem met zijn vinger haastig tusschen zijn halskraag, wat Bruin opnieuw een rilling over zijn leden joeg, tot groote pret van Dik, die wel zag, hoe hij er van schrok.  Dik haalde zijn lei te voorschijn en begon met twee griffels tegelijk zijn strafwerk te schrijven. Hij verbeeldde zich altijd, dat het met twee griffels vlugger opschoot, dan met één, maar 't schrift werd minder netjes en ook kreeg hij er altijd kramp van in zijn vingers.  \"Hard gaat-ie!\" fluisterde Piet hem toe.  Maar Dik antwoordde niet. Hij schreef uit alle macht.  Langzamerhand kwamen ook de andere kinderen met hun werk gereed en deponeerden hun sommen, de een na den ander, op 's meesters lessenaar. Maar niemand mocht naar huis, hoewel de torenklok al eenige minuten geleden vier geslagen had.  Eindelijk waagde Anneke te vragen:  \"Meester, mijn sommen zijn af. Mag ik weggaan?\"  \"Neen,\" zei de meester kortaf.  \"Maar wij kunnen toch niet helpen, dat Dik die muis meêbracht?\"  De meester keek haar een oogenblik aan.  \"Straks, als er meer klaar zijn,\" zei hij. \"'t Maakt nu te veel stoornis. Ik zal vast maar beginnen ze na te kijken. Dik is de oorzaak, dat ik toch nog minstens een uur hier moet blijven.\"  Hij legde de schriften van zijn lessenaar op de voorste bank en deed het deksel open om een rood en blauw potlood te grijpen, waarmede hij de sommen altijd corrigeerde, toen plotseling de muis, die in den lessenaar van den meester een veilige schuilplaats meende gevonden te hebben, verschrikt uit haar donkere hoekje snelde, tegen zijn mouw opkroop, langs zijn vest omhoog klauterde en tusschen vest en overhemd verdween.  Bom! Met een slag wierp de meester het deksel van den lessenaar neer.  \"Daar is die ellendige muis weer!\" schreeuwde hij verschrikt. Hij streek met beide handen langs zijn kleeren en rukte met een heftige beweging alle knoopen van zijn vest los.  \"Daar zit hij! Daar zit hij bij uw schouder!\" riepen de kinderen van de voorste banken.  Dik kreeg weer een stoot tegen zijn been met de knie van Piet van Dril. En beiden hadden een pret van lang, maar durfden toch niet te lachen uit vrees, dat er dan nog veel meer straf zou volgen.  Met een huivering sloeg de meester de muis van zich af, die op de voorste bank terecht kwam en daar weer de grootste verwarring veroorzaakte.   [Illustratie]   De meisjes gilden, en sprongen op de banken, maar Jetje Schaap viel er af en trok in haar val Mina mede. Samen kwamen zij tusschen de banken op den grond terecht, doch zij richtten zich haastig op toen zij de muis in haar onmiddellijke nabijheid bespeurden, en gillende liepen zij het lokaal in.  De verwarring bereikte haar toppunt, en de meester was zoo boos, als hij nog maar zelden geweest was.  \"Grijpt hem! Grijpt hem!\" riep hij den jongens toe.  Dat was een kolfje naar hun hand! Zij renden door het lokaal heen en weer en buitelden over elkander heen. 't Was een tumult als nooit te voren.  Alleen Bruin Boon nam aan de algemeene jacht geen deel en bleef stil in zijn bank zitten. Hij had al meer dan genoeg van het muisje genoten.  De meester kwam op de goede gedachte, de deur open te zetten, want na korten tijd bracht het gejaagde muisje zich daardoor in veiligheid. Het verdween tusschen het kreupelhout langs de speelplaats.  \"Wie zijn sommen ingeleverd heeft, mag naar huis gaan,\" zei de meester, die naar rust begon te verlangen.  Dat lieten de kinderen zich geen tweemaal zeggen, en met een \"dag m'st'r\" verlieten de meesten de school. Enkelen bleven nog maar binnen, omdat zij hun sommen nog niet afhadden.  De meester ging hun werk vluchtig bekijken en kwam tot de overtuiging, dat zij ze niet kenden. Daarom liet hij ook hen vertrekken. Eindelijk bleef hij alleen met Dik over.  Dik schreef, zoo hard hij kon, en de meester corrigeerde de sommen. Hij was eerder met zijn werk klaar dan Dik, en stak toen een sigaar op.  Eindelijk was ook Dik klaar.  Hij bracht zijn strafregels naar den meester en deze keek er een oogenblik naar. Zijn gezicht beviel Dik in het geheel niet. Dik vond, dat het er erg onheilspellend uitzag, en het bleek hem, dat hij zich daarin niet vergist had.  De meester nam de natte bordspons en veegde de lei aan twee kanten schoon. Toen gaf hij de lei aan Dik terug.  \"Ze zijn me te slordig, Dik,\" zei hij. \"Maak ze nog maar eens. Ik heb den tijd.\"   [Illustratie]   Dik keerde met de lei naar zijn bank terug, en zette zich opnieuw aan het werk. Hij was in het geheel niet koppig, en hij vond, dat de meester groot gelijk had. Hij was er van overtuigd, dat hij, Dik, de opgelegde straf volkomen had verdiend.  Hij schreef dus de regels nogmaals, maar nu met slechts één griffel.  \"De meester is anders in staat, ze mij nog voor de derde maal te laten schrijven,\" dacht hij.  Hij hoorde de buitenklok vijf uur slaan en had er toen nog maar vijf en negentig. Tegen half zes had hij ze af.  Hij bracht ze opnieuw naar den meester, die juist aan zijn tweede sigaartje begonnen was.  Hij nam van Dik geen notitie.  Dik bleef stil staan, zonder iets te zeggen.  De klok sloeg half zes.  Nog gaf de meester geen blijk, dat hij Dik naast zich gezien had. Hij zat in een nieuw schoolboekje te lezen, dat hij ter inzage had ontvangen, en de lectuur scheen hem wel te boeien.  De tijd kroop voor Dik voorbij.  Eindelijk sloeg de klok zes.  De meester deed het boekje dicht en legde het in den lessenaar.  \"Geef hier,\" zei hij tegen Dik.  Dik gaf hem de lei, -- en de meester keek naar de natte spons. Dik keek er ook naar. Hij had een spons nog nooit zoo'n belangwekkend voorwerp gevonden als thans.  De meester vestigde toen zijn blik op Dik en keek hem wel een minuut lang onbeweeglijk aan.  Eindelijk zei hij, terwijl hij hem de lei teruggaf:  \"Je kunt gaan, Dik. Ik dank je wel voor den prettigen middag, dien je me bezorgd hebt. Ik wist niet, dat je zoo'n hekel aan me hadt, Dik.\"  \"Dat heb ik niet, m'st'r,\" zei Dik zacht, want hij vond het jammer, dat de meester deze verkeerde gedachte van hem had.  \"Neen, dat is wel gebleken,\" zei de meester kortaf. \"Je kunt gaan, Dik.\"  Dik bleef staan. 't Hinderde hem dat de meester dit dacht.  \"Ju kunt gaan, Dik,\" herhaalde de meester met verheffing van stem. \"Ik wensch geen woord meer van je te hooren.\"  Dik borg zijn lei op en ging heen. Bij de deur zei hij:  \"Dag meester!\"  Maar hij hoorde geen antwoord.  [Illustratie: hoofdstuk staartstuk]     [Illustratie: hoofdstuk kopstuk]  Vijfde Hoofdstuk.  De jongens maken een afspraak.   Dik keerde in geen opgewekte stemming naar huis terug. O ja, hij had met zijn muis wel verbazend veel pret gehad, maar dat de meester nu de gedachte koesterde, dat hij een hekel aan hem had, hinderde hem geen klein beetje. Want het was in het geheel niet waar, integendeel, hij hield veel van den meester, en hij had de muis allerminst medegenomen naar school, om den meester te plagen.  Hij zag, dat de nieuwe buurman bezig was, zijn vrouw te helpen bij het ophangen van de gordijnen. Het blinde meisje zat op een ouden, matten stoel voor het huisje. Zij had Dik's kauw bij zich en Dik hoorde het beest zeggen:  \"Dag Helly! Hier is Gerrit! Dag Helly!\"  Het meisje klapte van pleizier in de handen.  \"Dag Gerrit!\", riep zij herhaaldelijk. \"Kom hier, Gerrit!\"  Maar Gerrit kwam niet. Hij stapte parmantig in het grasperkje heen en weer en wipte eindelijk op een paaltje van het hek. Daar zag hij Dik aankomen.  \"Dag Dik! Hier is Gerrit! Dag Dik! Dag Helly!\"  \"Dag Gerrit!\" riep Dik.  \"Ben jij daar, Dik?\" vroeg het meisje. \"Kom je even bij me?\"  Dik kwam.  \"Hier zit je lekker, -- in het zonnetje!\" zei hij.  \"Ja,\" zei Nelly, -- \"heerlijk! Ik zal nu wel weer gauw gezond worden. 't Is hier een heel verschil met het akelige slop in Amsterdam. Wat ben je laat, Dik, 't is al over zessen.\"  \"Ja,\" zei Dik. \"Erg laat.\"  \"Heb je plezier gehad met je muis? Waar is hij? Heb je hem nog?\"  \"Zoo, je bent nog al nieuwsgierig,\" zei Dik, \"drie vragen opeens. Ja, ik heb erg veel pleizier met hem gehad, en ik heb hem niet meer, en waar hij nu is, dat weet ik niet. Hij wandelt hier of daar in het veld, denk ik.\"  \"En heb je er de meisjes mede nagezeten?\" vroeg Nelly lachend.  \"Neen, -- maar hij is me in de school ontsnapt, doordat het draadje brak, en toen werd het een tumult, zooals ik nog nooit beleefd heb. De meisjes gilden moord en brand en klommen bovenop de banken, en den meester maakte hij ook aan 't schrikken, en Bruin Boon kroop hij in zijn kraag, -- op zijn bloote lijf. 't Was om je een ongeluk te lachen....\"  \"Wie is Bruin Boon?\" vroeg Nelly. \"Wat een gekke naam.\"  \"Bruin Boon is de naarste jongen van de heele school,\" zei Dik. \"Kijk, daar loopt hij juist voorbij -- Heidaar, Bruin, weet jij ook, waar de andere"]],[["link","http://www.gutenberg.org/ebooks/53367"],["title","Dik Trom en zijn Dorpsgenooten (#8)"],["body"," naar toe zijn?\"  \"Heb je lekker school moeten blijven?\" riep Bruin terug.  \"Ja, tot zes uur,\" zei Dik. \"Zeg, waar zijn de jongens?\"  \"Ze zijn gaan zwemmen,\" zei Bruin.  \"Waar?\"  \"In de Molensloot,\" zei Bruin, die zeer goed wist, dat zij daar niet waren, omdat hij ze voorbij had zien gaan naar de Vaart achter het huis van boer Mulder.  \"Zoo,\" zei Dik. \"Dan ga ik er straks ook heen.\"  Bruin, die een hengelstok over den schouder droeg, en dus van plan scheen hier of daar te gaan hengelen, liep verder. En Nelly zei:  \"Ha, ha, Dikje, dus je muis is de oorzaak geworden, dat je tot bijna zes uur school hebt moeten blijven? Toen lachte je zeker niet meer?\"  \"O, -- dat kon me zoo veel niet schelen,\" zei Dik. \"Maar de meester denkt nu, dat ik een hekel aan hen heb, -- en dat is niet waar. Ik houd juist heel veel van hem. En dat hij dat denkt, -- zie je, dàt spijt me veel meer, dan dat ik zoo lang heb moeten schoolblijven.\"  \"Wel, zeg dat dan aan den meester,\" zei Nelly.  \"Ja, maar dat gaat zoo gemakkelijk niet,\" beweerde Dik. \"Ik wou het hem wel zeggen, maar hij liet me niet aan het woord komen.\"  \"Dat was jammer.\"  \"Ja,\" zei Dik, \"'t spijt me. Kom, ik ga naar de Molensloot, naar de andere jongens, om te zwemmen. Dag!\"  \"Dag!\" zei Nelly. \"Kom hier Gerrit!\"  Dik haalde zijn polsstok en ging er mede naar de Molensloot. Deze lag dicht achter den molen van Van Dijk, en ontleende daar zijn naam aan. Toen Dik den molen passeerde, zag hij daar den jongen hond van den molenaar loopen, een grooten lobbes van nog maar enkele maanden oud. 't Was een echte Sint Bernards-hond, dien de molenaar van een kennis gekocht had. 't Zou een reusachtig groote hond worden, dat was duidelijk aan zijn lichaamsbouw en dikke, gespierde pooten te zien, en aan zijn grooten kop.   't Beest liep in zijn eentje te spelen met een broek van zijn baas, die hij van de drooglijn getrokken had. De molenaarsvrouw had zeker waschdag gehad.  Het beest hield het kleedingstuk tusschen zijn geweldige kaken geklemd en slingerde het al spelende heen en weer, en even later holde hij er het molenerf mede op langs een dorenhaag, zoodat de broek herhaaldelijk aan de scherpe punten bleef vasthaken. Dat vond Kolos, zoo heette de hond, wel prettig, want dan moest hij geweldig sjorren en rukken, om haar weer los te krijgen. Dat er op die manier wel een twintigtal winkelhaakjes en andere scheurtjes in kwamen, kon hem blijkbaar niet schelen.  Maar Dik merkte het op, en hij besloot de pantalon van den molenaar van een algeheelen ondergang te redden. Hij liep dus het molenerf op, klapte in zijn handen en op zijn knieën, en riep:  \"Kom hier, Kolos, kom hier! Moet jij de broek van den baas vernielen? Kom hier, Kolos, -- allo!\"  De hond kende 'Dik net zoo goed als deze hem, want Dik kwam dikwijls in den molen. De baas hield veel van Dik, en moest om zijn dwaze streken soms hartelijk lachen. Bovendien wist hij, dat Dik een goed hart bezat.  \"Kom hier, Kolos,\" riep Dik, die zijn polsstok aan den kant van den weg had neergeworpen.  Maar Kolos had veel te veel pret met de pantalon, om er zoo maar een -- twee -- drie mede op te houden. Hij hield de eene pijp vast en slingerde de rest zoo hard heen en weer, als hij maar kon. Toen kroop hij door een gat in de dorenhaag en sleepte de broek achter zich aan. Maar dat ging niet. Zij bleef aan twee kanten vasthaken.  De hond sjorde uit alle macht, en Dik hoorde een verdacht gekraak.  \"O jé,\" dacht hij, \"daar blijft geen stuk van heel. -- Kom hier, Kolos, kom hier! Allo Kolos, kom bij den baas!\"  De hond sjorde maar door, onder een dof gebrom.  \"Krak! Krak!\" klonk het.  Dik greep het kleedingstuk met twee handen vast en trok ook uit alle macht.  Toen zag Kolos hem.  Hij liet de broek los, begon te kwispelstaarten, en holde blaffende aan den anderen kant van de haag heen en weer.  Dik maakte zich van de broek meester en bracht hem bij de molenaarsvrouw.  \"Kijk eens, buurvrouw,\" zei hij, \"hoe Kolos die broek toegetakeld heeft! Er zitten wel honderd scheuren in!\"  \"'t Is zonde nog toe!\" riep de vrouw uit, terwijl ze het voorwerp van voren en van achteren en links en rechts bekeek. \"'t Is zonde nog toe! Die akelige hond heeft hier in huis al wat stuk gemaakt en vernield. Die broek is vanmorgen pas gewasschen en aan de lijn gehangen, en kijk me nu eens aan. Er is geen stuk meer van heel! -- Leelijke hond!\"  Kolos stond kwispelstaartend achter Dik.  De vrouw nam de pijpen van de broek in beide handen en wilde met het overige deel den hond een klap geven, om hem te straffen voor zijn baldadigheid.  Maar zij sloeg mis.  \"Leelijke hond! Pas op, hoor, als je 't weer doet. Stoute hond!\"  Kolos maakte, dat hij op een eerbiedigen afstand kwam.  \"Mag ik den hond een poosje meênemen?\" vroeg Dik.  \"Hoe langer hoe liever,\" zei de molenaarsvrouw boos.  En Dik ging heen.  \"Kom, Kolos, ga je meê?\" riep hij.  De hond kwam met groote sprongen achter hem aan. Dik liep hem op een draf vooruit, bleef plotseling staan, keerde zich om, en klapte in de handen. Met hooge jongehonden-sprongen kwam Kolos op hem af, verhief zich op zijn achterpooten en legde zijn voorpooten op Dik's schouders. 't Gebeurde met zoo'n vaart, dat Dik door den schok bijna achterover tegen en grond sloeg.  De hond was veel grooter dan hij.  Dik nam den grooten hondenkop tusschen zijn beide handen en schudde hem spelenderwijze heen en weer.  Kolos hield zijn bek wijd open en bromde van welbehagen. Hij wilde Dik's handen tusschen zijn tanden nemen.  Een ogenblik later nam Dik zijn polsstok weer over den schouder en vervolgde zijn weg. De hond rende met groote sprongen voor hem uit, vloog op elk vogeltje aan, dat hij hier of daar op den weg zag zitten en keerde dan weer blaffende naar Dik terug. Herhaaldelijk liep Kolos ook bij den kanaalkant neer, om zijn dorst te lesschen. Dik hoorde hem slokken.  Zoo kwam het tweetal eindelijk bij de Molensloot, waar een enkele blik voldoende was om Dik te overtuigen, dat Bruin hem weer eens voor den gek had gehouden, want de jongens waren er niet. Alleen Bruin Boon zag hij op eenigen afstand onder aan den kant staan hengelen. Bruin zag hem niet, wat geen wonder was, want Bruin had beet, en al zijn aandacht was bij zijn dobber. Al driemaal was deze een heel eind onder water getrokken, zoodat Bruin niet twijfelde, of er zat een groote visch aan het aas, misschien wel een brasem of een karper, maar als Bruin dan ophaalde, was het telkens mis. Er spartelde zelfs geen klein vorentje aan den haak.  \"Hebben mòèt ik hem,\" bromde Bruin, en een oogenblik later dobberde zijn dobber alweer met kracht op en neer. De visch zat alweer aan het aas.  Dik was kwaad, omdat Bruin hem bedrogen had, en hij besloot, hem dat eens goed aan zijn verstand te gaan brengen. Bruin zag hem niet komen, want er groeide riet aan den kant en ook was zijn aandacht te veel bij zijn dobber.  Dik Wierp zijn polsstok neer en liep op Bruin af. De hond rende met groote sprongen voor hem uit, met den langen, rooden tong uit zijn bek. Hij zag een paar kieviten op eenigen afstand en rende er op af, maar de beesten hadden zich al lang in veiligheid gebracht, voordat hij hen bereikt had.  Dat was dus mis voor Kolos. Opeens zag deze op eenigen afstand Bruin Boon aan den waterkant staan. Bruin stond zoover mogelijk voorover en tuurde met aandacht naar zijn dobber, die zich zoo snel op en neer bewoog, dat er zelfs kleine kringen in het water gevormd werden.  Ha, -- nog een oogenblik, -- dan zou hij ophalen...  Maar plotseling sprong Kolos hem al spelende met zijn voorpooten achter op de schouders, met het gevolg, dat Bruin Boon voorover in de Molensloot plompte en Kolos boven op hem terecht kwam.  \"Hè, o, -- hu!\" schreeuwde Bruin verschrikt, daar hij den hond niet had zien aankomen en dus allerminst kon begrijpen, wat er aan de hand was.  Bruin ging kopje-onder, en kwam midden in de Molensloot weer te voorschijn. Dicht bij hem zag hij Kolos rondzwemmen, die het bad op dezen warmen zomerdag wel prettig vond en voor zijn genoegen naar Bruin zwom, wien hij de beide voorpooten op het hoofd legde, dat maar juist boven water kwam, want de Molensloot was nog al diep.  Met een nieuwen schrik dook Bruin onder.  Dik vond het geval zoo grappig, dat hij languit in het gras aan den kant van de sloot lag te lachen, dat men hem wel op vijf minuten afstands hooren kon.  \"Help!\" schreeuwde Bruin, die een eindje verder weer met zijn hoofd boven water kwam. Maar Dik vond dat niet noodig. De jongens gingen heel dikwijls in de Molensloot zwemmen en zij wisten, dat zij er dwars doorheen konden loopen, zonder onder water te gaan.  \"Ha -- ha -- ha -- ha!\" lachte hij, terwijl hij in het gras lag te rollen.  \"Help! O, die hond, -- daar komt die hond weer!\" schreeuwde Bruin.  \"Kom er zelf maar uit, -- hoor! Ha -- ha -- ha --!\"  \"O, -- o! Ik verdrink!\"  \"Je verdrinkt niet, -- ha -- ha -- ha, -- je kunt best ----- overeind staan,\" riep Dik hem toe. \"Kom hier, Kolos!\"   Kolos zwom naar den kant en schudde zich het water uit de haren. Hij ging naast Dik in het gras liggen rollen.  Toen plonsde ook Bruin naar den kant en kroop tegen den wal op. Daar stond hij, druipend van het water, met zijn mond zoo ver mogelijk open te schreeuwen. Zijn beenen hield hij wijd van elkander en zijn armen ver van zijn lijf.  Hij stond daar als het beeld der wanhoop.  \"Ha -- ha -- ha -- ha!\" lachte Dik. \"Was je aan het zwemmen, Bruin? Waar zijn de andere jongens, die hier aan het zwemmen waren, Bruin? Je zei immers, dat ze hier waren? Ha -- ha -- ha --! Maar ik zie ze nergens, Bruin, alleen jou maar. En houd jij je kleeren altijd aan, als je gaat zwemmen?\"  \"Hi -- hi -- hi -- hi!\" jammerde Bruin. \"Dat -- heb jij -- me -- ge -- le -- verd!\"  \"Glad mis, Bruintje!\" zei Dik. \"Ik.....\"  \"Jij -- hebt -- hi -- hi -- hi -- den hond aan -- ge -- sard -- hi -- hi!\"   [Illustratie]   \"Als ik dat gedaan had, zou ik het in 't geheel niet erg gevonden hebben. Waarom zeg je tegen me, dat de jongens hier aan het zwemmen waren, terwijl je wist, dat het niet waar was?\"  \"Hi --"]]]