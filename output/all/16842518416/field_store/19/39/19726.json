[[["link","http://www.gutenberg.org/ebooks/42198"],["title","I funghi mangerecci e velenosi dell'Europa media (#7)"],["body","contigua, si sfibra in squame eleganti specialmente al centro; le lamelle sono bianche, spesse, grossette, forcate, talora al taglio crenolate, scorrenti sul gambo; il gambo è solido, duro, verso la base attenuato e radicato profondamente nel terreno; l'anello sta in basso vicino alla volva, è reflesso, al di sotto bruno-fibroso, al di sopra bianco, striato-solcato; la volva è membranacea, tenace, in età lacerata, color paglierino sporco; carne biancastra, compatta, del gambo dura; basidii clavati, 50 × 6-8 µ.; spore allungate, 12-14 × 5-7 µ.  Nasce copioso a truppe in tutte le selve di abete della regione tridentina.  È una delle poche specie che vengono portate sul mercato di Trento, dove si vende sotto il nome di ~Brise false~ o ~Brise matte~. Come fungo _mangereccio_ è di poco valore per la carne troppo tenace e di sapore non tanto gradito. Riesce invece abbastanza gustoso come guarnizione (appresso) se si prepara nel modo seguente:  Si scelgono possibilmente individui del medesimo sviluppo, si mondano raschiando la pelle del cappello e del gambo e si tagliano a pezzi cubici (forma di dado) della dimensione di circa 3 cm. Indi si lavano, si pongono nell'acqua e aceto con sale e si fanno bollire finchè abbiano raggiunto un terzo circa di cottura, indi si colano e si mettono nell'olio con un po' di aceto e si fanno nuovamente bollire per 7 o 8 minuti. Subìto questo trattamento, si versa il tutto in un vaso di terra cotta, osservando che i funghi rimangano tutti sotto olio, e quindi si ripongono. Dopo cinque o sei giorni possono essere serviti come guarnizione della carne ecc.    [Illustrazione: Tav. XIX — Armillaria imperialis Fr.   (Agarico imperiale)    _Bresadola dis._ — _Lit. G. Zippel Trento_]  ~Spiegazione delle figure:~ _a_ Fungo giovane. _b_ Fungo di mezzo sviluppo. _c_ Sezione verticale. _d_ Basidii. _e_ Spore.  ARMILLARIA MELLEA Wahl. — Tav. XX.  ~Ital.~ Famiglia buona, bianca e leonata. ~Volg.~ Fonghi del morar, Ciodini de morer. ~Franc.~ Tête de Méduse. ~Ted.~ Hallimasch.  Nel primo sviluppo ha la forma di chiodo pel cappello conico arrotondato ai margini, poi piano-convesso, indi spianato con umbone nel centro, di vario colore a seconda della matrice, cioè giallo-melleo se cresce al piede dei gelsi, rossastro-carne se ai piedi o su tronchi marciti di conifere, bruno se ai piedi di roveri ecc. È tutto coperto da fiocchi di peli o piccole squame nerognole o giallastre che poi spariscono nel fungo adulto; lamelle attenuate alle due estremità e scorrenti a uncino sul gambo, bianche, poi con tinta rosea e chiazze rossastre; gambo eguale, alla base per lo più compresso, pieno d'una sostanza spongiosa, sopra l'anello di colore carnicino pallido, sotto giallastro o bruno; anello fioccoso, bianco, a fiocchi giallastri; carne bianca, acidetta; basidii clavato-capitati, 30-40 × 6-7 µ.; spore ellittiche, 7-8 × 4-6½ µ.  Cresce al piede o sulle ceppaie di vari alberi, specialmente Gelsi, Salici, Abeti, Larici, Quercie ecc. in ottobre e novembre, per lo più in grandi cespi da 10-30 individui. Raramente si trova solitario, ed allora assume dimensioni maggiori e il piede alla base diventa bulboso.  La carne di questo fungo è un po' acida, poco compatta e nel gambo fibrosa, per cui, quando si trova bene sviluppato, si deve sempre rigettare la parte inferiore dei gambi riuniti a cespo. È dovunque conosciuto come _mangereccio_ e si consuma in gran quantità; però non è da considerarsi tra le specie migliori.  Da questo micete è causata la mortalità dei gelsi, conosciuta in Italia col nome di _male del Falchetto_, investendo il suo micelio, che si presenta sotto forma di filamenti bianchi o di una membrana bianca, le radici dell'albero e facendole marcire.  _Avvertimento._ Le denominazioni volgari, che si danno ai funghi mangerecci, se tolte dal nome degli alberi sui quali crescono, sono sovente occasione di accidenti deplorevoli, come p. es. il nome dato all'~Armillaria mellea~ di _Fonghi del morar_, perchè facilmente infiltra nel volgo la falsa idea che tutti i funghi, i quali si sviluppano sul gelso sieno da riferirsi a questa specie mangereccia, mentre invece crescono su quest'albero molte altre specie, anche sospette venefiche. Le quali poi raccolte e mangiate producono disturbi gravissimi o avvelenamenti, che a torto si attribuiscono ai _Funghi del morar_ in quanto riguardano la specie buona. Una specie mangereccia è sempre tale, purchè, come già accennai altrove, si rigettino gli individui troppo attempati che incominciano a putrefarsi. Se quindi si hanno a deplorare inconvenienti, se lo deve attribuire a specie nocive che furono confuse colle buone, perchè nascevano nei medesimi luoghi, sui medesimi alberi o presentavano un aspetto simile. Conviene quindi badare non all'albero su cui cresce il fungo, nè al luogo dove si trova o alla esteriore parvenza, ma alle note che presenta la specie che si ritiene mangereccia, e confrontarle colla descrizione e colle figure che qui si danno. Sul gelso cresce anche una specie che è nociva, l'~Agarico amaro~ (~Hypholoma fasciculare Huds.~ Tav. LV a), il quale forma pure dei grandi cespi somiglianti a quelli dell'~Armillaria mellea~, ma che però, se si bada soltanto un poco, non può essere confuso colla stessa, perchè ha caratteri affatto diversi. Ritengo che a questo fungo sieno da attribuirsi la maggior parte degli avvelenamenti che si riferiscono ai ~Fonghi del morar~.    [Illustrazione: Tav. XX — Armillaria mellea Vahl. (Famiglia buona,   bianca e leonata)    _Bresadola dis._ — _Lit. G. Zippel Trento_]  ~Spiegazione delle figure:~ _a_ Gruppo di funghi in vario stadio di sviluppo. _b_ Individuo sezionato. _c_ Basidii. _d_ Spore.   Genere Tricholoma.  Funghi carnosi con cappello e gambo senza anello e senza volva; tessuto del gambo omogeneo, cioè congiungentesi con quello del cappello; lamelle al luogo d'inserzione sul gambo scavate a seno (smarginate, sinuate), non scorrenti sullo stesso; spore _bianche_, per lo più ellittiche, sovente con la membrana esteriore (episporio) granulata.  TRICHOLOMA ACERBUM Bull. — Tav. XXI.  ~Ital.~ Agarico acerbo. ~Volg.~ Orletto (Lombardia), Carnio, Padoan bianco (Veneto). ~Franc.~ L'Acerbe.  Ha cappello da convesso spianato coll'orlo tomentoso e quasi sempre rivolto verso le lamelle (onde il nome di _Orletto_), fornito di rialzi pure tomentosi e goccie viscose nel fungo giovane, di colore bianco-giallastro o giallo-paglierino, con centro nocciola o fulvastro, d'aspetto sericeo; lamelle spesse, posteriormente (al gambo) smarginate, da prima bianche, poi a chiazze color quadrello; gambo solido, eguale o più sovente attenuato alla base, qualche volta anche bulboso, gialliccio, all'apice coperto da squamette furfuracee, bianche o giallo-zolfino; carne bianca, di sapore amarognolo-acerbo; basidii clavati, 25-30 × 5-7 µ.; spore obovate, vitree, con goccia oleosa, 6-7 × 3-3½ µ.  Nasce in tutta la nostra regione nelle selve di conifere e anche nei boschi a foglia per lo più in famiglie o riunito in cespi di due a quattro individui, a tardo autunno.  È _mangereccio_, ma deve cuocersi bene; ed affinchè perda l'acerbezza, prima di condirlo sarebbe meglio farlo bollire fino a mezza cottura nell'acqua salata, indi colarlo e cuocerlo col metodo ordinario.    [Illustrazione: Tav. XXI — Tricholoma acerbum Bull.   (Agarico acerbo, Orletto) (SOSPETTO)    _Bresadola dis._ — _Lit. G. Zippel Trento_]  ~Spiegazione delle figure:~ _a_ Fungo giovane. _b_ Fungo adulto. _c_ Sezione verticale. _d_ Basidii. _e_ Spore.  TRICHOLOMA COLOSSUS Fr. — Tav. XXI a.  ~Ital.~ Agarico colosso. ~Franc.~ Le colosse. ~Ted.~ Rieser Ritterling.  Ha cappello molto carnoso, convesso-espanso, coll'orlo rivolto verso le lamelle, liscio, poi sovente con epidermide lacerata a squamette, leggermente viscoso al margine nel fungo giovane, di color quadrello o salmone più o meno caldo, nel pieno sviluppo largo sovente fino a 20 cm.; lamelle spesse, bianche, poi specialmente al taglio con tinta o macchie del color del cappello, al gambo quasi libere o smarginate; gambo solido, compatto, tuberoso o ventricoso e talora con bulbo smarginato, all'apice bianco e furfuraceo, sotto il velo del color del cappello; velo manifesto nel fungo giovane e che segna una zona sul gambo; carne compatta, bianca, al taglio diventante da prima color carnicino, poi color salmone, di odore grato e sapore mite, basidii clavati, 30-35 × 7-8 µ.; spore obovate o allungate, con nucleo oleoso, 8-10 × 5-6 µ.  Cresce in autunno nei boschi di Pino (_Pinus silvestris_) tanto nel Trentino che nel Regno d'Italia, non comune, ma ove si trova abbastanza copioso.  È _mangereccio_ e di buon gusto; a motivo della carne molto compatta si deve cuocere almeno due ore perchè riesca maggiormente gradito.    [Illustrazione: Tav. XXIa — Tricholoma colossus Fr.   (Agarico colosso)    _B.ssa Turco-Lazzari dis._ — _Lit. G. Zippel Trento_]  ~Spiegazione delle figure:~ _a-b_ Due individui di mezzo sviluppo in posizione diversa. _c_ Individuo sezionato. _d_ Basidii. _e_ Spore.  TRICHOLOMA RUSSULA Schaeff. — Tav. XXII.  ~Ital.~ Agarico avvinato, Avvinato. ~Volg.~ Carniol roàn, Padoan rosso (Veneto). ~Franc.~ Rouget. ~Ted.~ Stocktäubling.  Ha cappello da convesso-spianato, leggermente viscoso a tempo umido, colore carnicino, tutto coperto da piccole squame concolori; lamelle non tanto spesse, molli, bianche, poi macchiate di rosso, verso il gambo ora rotondate, ora smarginate o attaccate, sovente anche scorrenti leggermente sullo stesso; gambo pieno, eguale o ventricoso alla base, bianco, con tinta o macchie del color del cappello, all'apice bianco-furfuraceo; carne bianca, al taglio diventante carnicina, poi ritornante bianca, di buon gusto; basidii cilindraceo-clavati, 45-60 × 5-7 µ.; spore ellittiche, vitree, 6-7 × 4 µ.  Nasce nei boschetti a foglia negli autunni molto piovosi per lo più in cespi di 2-4 individui.  È fungo _assai gustoso_ e presto cotto. Si può confondere, se si osserva soltanto il colore, con qualche Rossola venefica,"]],[["link","http://www.gutenberg.org/ebooks/42198"],["title","I funghi mangerecci e velenosi dell'Europa media (#8)"],["body","la ~Russula rubra~, ~sanguinea~ o ~emetica~; ma questi funghi sono fragili, hanno le lamelle secche, non molli e la carne acre. Basta quindi, nel dubbio, assaggiarli e, se si presentano pungenti al palato, rigettarli. Ha pure molta somiglianza coll'~Igroforo avvinato~ (_Hygrophorus erubescens_), anzi talvolta riesce difficilissimo distinguerlo, ma tale scambio non apporterebbe danno, giacchè quest'ultimo è pure mangereccio. Chi però volesse distinguerlo osservi che l'~Igroforo avvinato~ cresce soltanto nelle selve conifere, non è così regolarmente tinto di color carne, ma su fondo bianco ha chiazze rosse, il gambo è più snello, tutto puntato di rosso, e la carne al taglio diventa giallo-citrina e non rossa come nell'~Agarico avvinato~.    [Illustrazione: Tav. XXII — Tricholoma Russula Schaeff.   (Agarico avvinato)    _Bresadola dis._ — _Lit. G. Zippel Trento_]  ~Spiegazione delle figure:~ _a_ Fungo giovane. _b_ Fungo adulto. _c_ Sezione verticale. _d_ Basidii. _e_ Spore.  TRICHOLOMA COLUMBETTA Fr. — Tav. XXIII.  ~Ital.~ Agarico colombetta. ~Volg.~ Colombetta. ~Franc.~ Colombette. ~Ted.~ Seidenglänzender Blätterschwamm.  Ha cappello da obovato spianato, liscio, secco, sericeo, bianco-candido, per lo più con macchie rosse o celestine o verde-rame; lamelle spesse, bianche, sovente con tinta rosea al margine del cappello, al gambo smarginate; gambo pieno e qualche volta diventante cavo negli individui adulti, alla base ingrossato, raramente un po' radicato, bianco, leggermente pruinato, in età liscio o fibrilloso, verso la base quasi sempre con macchie celestine o verde-rame; carne bianca, compatta, gustosa; basidii clavati, 25-30 × 6-8 µ.; spore ellittiche, jaline, 6-7 × 4 µ.  Nasce nelle selve di conifere in settembre e ottobre dopo le grandi pioggie. Negli autunni poco piovosi è raro o manca affatto.  È _mangereccio_, di sapore delicato e merita d'essere ben conosciuto e raccolto. Non è facile confonderlo con specie nocive se si bada alle note caratteristiche che lo distinguono.    [Illustrazione: Tav. XXIII — Tricholoma columbetta Fr. (Colombetta)    _Bresadola dis._ — _Lit. G. Zippel Trento_]  ~Spiegazione delle figure:~ _a_ Fungo giovane. _b_ Fungo adulto. _c_ Fungo sezionato. _d_ Basidii. _e_ Spore.  TRICHOLOMA TERREUM Schaeff. — Tav. XXIV.  ~Ital.~ Agarico terreo. ~Volg.~ Morette (Val di Non), Cavarese (Veneto). ~Franc.~ Agaric drapé noir. ~Ted.~ Erdfarbiger Blätterschwamm.  Ha cappello da campanulato spianato-umbonato, secco, di colore nerognolo, grigio-sorcio o grigio-cinereo, da prima peloso, poi a squamette concolori; lamelle spesse, bianco-cinerine, a chiazze fosche nel fungo adulto, al gambo smarginate; gambo pieno, poi cavo, di colore bianco-cinereo, oscurantesi coll'età alla base, eguale, fibrilloso, all'apice bianco o nero furfuraceo; carne bianco-cinerea, di leggiero odore farinaceo e sapore non marcato; basidii clavati, 25-30 × 6-8 µ.; spore ellittiche, jaline, 6-8 × 4 µ.  Nasce copioso in autunno, specialmente nelle pinete campestri, in famiglie, gregario o raramente in cespi di 2-3 individui.  È fungo _mangereccio_ di buonissimo gusto, e si cuoce perfettamente in un'ora. Si può confondere col ~Tricholoma virgatum~ (Tav. XXVI) e col ~Tricholoma tigrinum~ (Tav. XXV), specie sospette, le quali però non crescono mai in famiglie così numerose, nè sono così fragili come l'~Agarico terreo~. Se si confronteranno attentamente le descrizioni e le figure che presentiamo, sarà escluso ogni pericolo di confonderli.    [Illustrazione: Tav. XXIV — Tricholoma terreum Sow. (Agarico terreo)    _Bresadola dis._ — _Lit. G. Zippel Trento_]  ~Spiegazione delle figure:~ _a_ Individuo giovane. _b_ Individuo adulto. _c_ Individuo sezionato. _d_ Basidii. _e_ Spore.  TRICHOLOMA TIGRINUM Schaeff. (non Fr.). — Tav. XXV.  ~Ital.~ Agarico tigrato. ~Franc.~ Agaric tigré. ~Ted.~ Getiegerter Blätterschwamm.  Ha cappello da campanulato spianato e largamente umbonato, di colore grigiastro-chiaro, secco, sericeo-fibrilloso, indi a squame fioccose grigio-scure; lamelle spesse, larghe, al gambo smarginato-uncinate, colore bianco-sporco con riflesso glauco; gambo solido, robusto, sovente ventricoso, bianco-grigiastro, fibrilloso e talora a squamette puntiformi, brune; carne bianco-grigiastra, di nessun sapore o odore speciale; basidii clavati, 40-50 × 9-8 µ.; spore ellittiche o ovato-allungate, 8-10 × 6 µ.  Nasce nelle selve di abete in piccole famiglie o anche isolato, ma non tanto frequente.  È specie _velenosa_, per cui si deve por mente di non confonderlo coll'~Agarico terreo~, del quale sembra una forma più grande e compatta.    [Illustrazione: Tav. XXV — Tricholoma tigrinum Schaeff.   (Agarico tigrato) (VELENOSO)    _Bresadola dis._ — _Lit. G. Zippel Trento_]  ~Spiegazione delle figure:~ _a_ Individuo giovane. _b_ Individuo adulto. _c_ Individuo sezionato. _d_ Basidii. _e_ Spore.  TRICHOLOMA VIRGATUM Fr. — Tav. XXVI.  ~Ital.~ Agarico vergato. ~Franc.~ Agaric vergeté.  Ha cappello da conico-campanulato piano-convesso e umbonato, di color pallido-cinereo, secco, tutto coperto da fibrille longitudinali scure; lamelle spesse, bianco-cineree, facilmente staccabili dal cappello, al taglio tomentose, verso il gambo rotondate e attaccate ad uncino; gambo pieno, poi cavo, alla base clavato o bulbosetto, di colore bianco-cinereo, leggermente fibrilloso-furfuraceo; carne biancastra, un po' scura sotto l'epidermide, di odore non marcato, e sapore un po' astringente; spore jaline, subglobose, 9-8 × 5½-6 µ.  Nasce nelle selve di abete, ma raro, per lo più in gruppi di pochi individui.  È specie _sospetta_. Si può anche questo confonderlo coll'~Agarico terreo~, e perciò ne ho dato la figura. Del resto tanto questa specie, quanto, l'~Agarico tigrato~, non trovandosi mai in famiglie numerose, sarà facile distinguerli anche praticamente dall'~Agarico terreo~. Si osservi inoltre che l'Agarico vergato non è mai peloso, come l'~Agarico terreo~, nè ha la carne così fibrosa, ma compatta; anche le fibre del cappello sono di tutt'altra specie di quelle del cappello dell'~Agarico terreo~.    [Illustrazione: Tav. XXVI — Tricholoma virgatum Fr.   (Agarico vergato) (VELENOSO)    _Bresadola dis._ — _Lit. G. Zippel Trento_]  ~Spiegazione delle figure:~ _a-c_ Individui in vario grado di sviluppo. _d_ Individuo sezionato. _e_ Spore.  TRICHOLOMA SULPHUREUM Bull. — Tav. XXVII.  ~Ital.~ Agarico zolfino. ~Franc.~ Sulphurin puant.  Ha cappello da convesso o campanulato spianato ed umbonato, da sericeo glabro, di colore zolfino sporco col centro rosso-mattone; lamelle distanti, colore zolfo carico, al piede smarginato-uncinate; gambo pieno, poi cavo, eguale o un po' panciuto alla base, fibrilloso, del medesimo colore del cappello; carne pure concolore, di odore forte nauseante da cloro; basidii clavati, 35-40 × 9-10 µ.; spore a forma di mandorla, 9-10 × 5 µ.  Nasce tanto nelle selve conifere, quanto nei boschi a foglia in piccole famiglie dall'agosto all'ottobre.  È _velenoso_, però riesce facile conoscerlo dall'odore acuto e ripugnante che tramanda.    [Illustrazione: Tav. XXVII — Tricholoma sulphureum Bull.   (Agarico zolfino) (VELENOSO)    _Bresadola dis._ — _Lit. G. Zippel Trento_]  ~Spiegazione delle figure:~ _a-c_ Individui nel vario grado di sviluppo. _d_ Individuo sezionato. _e_ Basidii. _f_ Spore.  TRICHOLOMA GEORGII Clus. (_Agaricus albellus_ De C.) — Tav. XXVIII.  ~Ital.~ Prugnuolo, Prugnuolo nostrale color d'Isabella. ~Volg.~ Spinarolo, Maggengo, Fungo della Saetta. ~Franc.~ Mousseron. ~Ted.~ Musseron, Maischwamm, Rossling.  Ha cappello da prima quasi rotondo, poi convesso, indi spianato, coi margini rivolti verso le lamelle, con superficie secca, generalmente di color nocciuola languido, variando però dal bianchiccio all'isabellino; lamelle spesse, bianche, nel punto d'inserzione sul gambo varianti, ora smarginate, ora attenuato-uncinate o leggermente decorrenti, sovente anche rotondate; gambo solido, eguale o attenuato verso la base, talora anche bulbosetto, bianco, con tinta nocciuola nella parte inferiore, fibrilloso, all'apice furfuraceo; carne compatta, bianca, odorosa, nel gambo un po' fibrosa; basidii clavati, 25-30 × 6-8 µ.; spore ovato-ellittiche, jaline, 5-6 × 3 µ.  Nasce nei luoghi aprichi fra i cespugli e più sovente negli erbosi, ne' pascoli, prati magri, in primavera da aprile alla fine di maggio, abbastanza frequente. Si trova ordinariamente in file longitudinali a zig-zag (onde il nome di fungo della Saetta) o circolari concentriche, segnate ancora prima di nascere dallo sviluppo dell'erba, che vi cresce più rigogliosa e con tinta verde-cupo, perchè nutrita dal micelio del fungo.  Il ~Prugnuolo~ è uno dei funghi _mangerecci_ più saporiti e gustosi che si conoscano. Si presta specialmente per essere disseccato e quale condimento, giacchè conserva l'aroma piccante che ha da vegeto e lo comunica facilmente ai cibi coi quali si unisce. Il metodo che si usa per essiccarlo si è di tagliarlo in due o quattro parti fino alla metà del gambo, indi viene infilato con accia ed esposto all'aria. Essendo la carne assai compatta e coll'essiccazione diventando un po' coriacea, si deve bene cuocere altrimenti riescirebbe indigesta, specialmente negli essiccati.  Non si può confondere con specie venefiche.    [Illustrazione: Tav. XXVIII — Tricholoma Georgii Clus. (Prugnuolo)    _Bresadola dis._ — _Lit. G. Zippel Trento_]  ~Spiegazione delle figure:~ _a-c_ Individui in vario grado di sviluppo. _d_ Individuo sezionato. _e_ Basidii. _f_ Spore.  TRICHOLOMA GEORGII Clus. var. FLAVIDA (_Agaricus gambosus_ Fr.) — Tav. XXVIII a.  ~Ital.~ Prugnuolo giallo. ~Ted.~ Pomona-Blätterschwamm.  Questa varietà differisce dalla specie per il color del cappello che è d'un giallo pallido, più marcato ai bordi, e per la carne più molle in conseguenza del crescere all'ombra degli alberi ove lo sviluppo è più celere e il tessuto riesce perciò meno compatto. Del resto l'odore e il sapore sono identici col tipo.  Merita pure di essere ricordata la varietà che trovasi nel"]]]