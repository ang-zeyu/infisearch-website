[[["link","http://www.gutenberg.org/ebooks/40820"],["title","Dizionario storico-critico degli scrittori di musica e de' più celebri artisti, (#7)"],["body","fo, nelle _Miscellanie_ di Meusel, f. 14, così dice di lui: “La sua passione per la musica era all'estremo, ed io non sapeva giudicare il più delle volte, s'egli amava più la pittura, o la musica. Il violino era il suo favorito: egli suonava _a prima vista_ le parti più difficili, ed era in istato di proseguire per più ore senza comparirne stanco. Gl'intendenti eran di accordo ch'egli aveva il colpo d'arco fermo, nitido, e pien di vigore. Il suo suono aveva qualche cosa di particolare, che i più abili musici non potevano non ammirare.”  SCHWANBERGER (Giov.), maestro di cappella del duca di Brunswick prese da principio Graun per suo modello, e si era reso di già familiare il suo stile, allorchè si determinò di portarsi in Italia. Studiò quindi la composizione in Venezia sotto la direzione di _Latilla_, e in appresso di _Saratelli_, maestro del conservatorio dei _Mendicanti_, e della chiesa di S. Marco. Dimorò quivi otto anni, e profittò così bene delle lezioni di questi gran maestri, che al suo ritorno fu generalmente stimato in Germania come uno de' primi compositori per teatro. Egli era altresì gran virtuoso sul forte-piano: il suo suono era leggiero, dilicato ed armonioso. Tra i drammi, che ha posto in musica, sono da rimarcarsi specialmente _Giulietta e Romeo_, l'_Olimpiade_ nel 1782. Le sue 36 sonate per cembalo sono capi d'opera nel loro genere.  SCHWARZ (Giorgio), dottore in filosofia e professore nell'università di Altorff pubblicò nel 1765: _De musicæ morumque cognatione_ in 4º.  SCIROLI (Gregorio) fu per qualche tempo maestro di musica del Conservatorio _de' figliuoli dispersi_ di Palermo, verso la prima metà dello scorso secolo. Egli era della buona scuola di Napoli sua patria, ma non sortì dalla natura un gusto delicato ed originale che distingue i grandi artisti. Nel 1770 fece imprimere in Parigi sei _trio_ per violini.  SCORPIONE (Domenic.), frate conventuale da Rossano nel regno di Napoli, fu maestro di cappella in Roma e nel Duomo di Messina. Abbiamo di lui _Riflessioni armoniche_, Napoli 1701.   SENOCRITO, di Locri nella Magna Grecia, nato cieco, fu poeta e musico eccellente, di cui favella Eraclide (_de Polit._). Fioriva egli otto secoli innanzi l'era cristiana. (_Signorelli Colt. delle due Sicil. t. 1_).  SENOFANE, di Colofone nella Jonia, poeta musico, e fondatore della scuola filosofica d'Elea, esiliato dalla sua patria, venne a stabilirsi in Sicilia, dove per sostenere la sua famiglia, non ebbe altro mezzo che la musica. Egli andava cantando e suonando per le piazze le sue poesie, come facevano i primi filosofi. Visse sei secoli prima di G. C. (_V, Laert. lib. 9. Bruker. Hist. Philos t. 1_).  SERÉ (M. de) è autore di un Poema sulla musica, cui diè per titolo: _Les Dons des enfans de Latone_, Paris 1734, in 8º. Esso è diviso in quattro Canti: il suo autore ha avuto l'arte di farvi entrare di una maniera sì ingegnosa che naturale tutto ciò che la musica ha di più profondo ed astratto. Non trascura altresì la parte didattica onde vi spiega i principj dell'arte, e vi unisce alcune regole della composizione. Per render queste più sensibili, egli ha fatto imprimere molti rami, dove veggonsi in dettaglio gli elementi della modulazione, e dell'armonia. Nel terzo e quarto Canto egli espone il gusto, e 'l carattere della musica italiana, ch'egli preferisce alla francese, e fa l'elogio de' gran maestri in quest'arte, come _Scarlatti_, _Bononcini_, _Hendel_, che sebbene tedesco, merita di essere annoverato tra gli italiani. Il Poeta, dopo avere dimostrato come il gusto italiano sparso in Francia ha contribuito a migliorare la musica, finisce con formar de' voti per la riunione delle _Due Sorelle_, la musica italiana e la francese. _La musique n'est qu'une et ces mêmes accords par tout doivent former de semblables transports._ Questo Poema ha meritato la stima e gli elogj degli intendenti, e possiam dire l'autore un degli apostoli del buon gusto, e della musica italiana in Francia.  SERRE (Jean-Adam), cittadino di Ginevra, profondo nella fisica e dotto musico, era grande antagonista delle teorie di Rameau e di Tartini. Avendo viaggiato in Italia, ebbe quivi cognizione degli sperimenti del Tartini; e trovato avendo insufficienti a molti riguardi i principj del Rameau, inventò un altro _Sistema misto_, che non vale più, a dir vero, degli altri due. Egli pubblicò in Parigi nel 1753: _Essai sur les principes de l'harmonie_ e nel 1763 a Ginevra: _Observations sur les principes de l'harmonie_, occasionées par quelques écrits modernes sur ce sujet, et particuliérement par l'article de M. d'Alembert _basse fondamental_ dans l'Encyclopédie, _le Traité de Théorie musicale_ de M. Tartini, et le _Guide harmonique_ de M. Geminiani, in 8vo.  SESTO EMPIRICO, medico e filosofo celebre per il suo pirronismo, che non bisogna confondere con Sesto di Cheronea filosofo Stoico, e nipote di Plutarco, come sull'autorità di Suida ha fatto l'illustre Requeno. Egli è autore di una grande opera contro gli mattematici, o coloro che professano le scienze, _Istituzioni Pirroniche in sei libri_, nell'ultimo de' quali attacca la musica considerata come scienza, che tratta de' suoni, delle modulazioni e del ritmo. Egli si dichiara contro i maravigliosi effetti della musica, narrati dagli antichi scrittori, ed armato unicamente dell'acutezza del suo ingegno, e delle idee, che gli presentava in quel tempo di decadimento quest'arte, dichiara doversi avere in conto di favole le narrazioni degli antichi armonici. “Sesto Empirico, _dice il sullodato Requeno_, era uno di quei letterati, con cui può più la vanagloria e la cupidigia che l'amore del giusto e della verità.” (_Saggi t. 1. p. 287_). Egli avrebbe dovuto tacersi intorno alla musica (come ben riflettè un moderno filosofo,) pretendendo che non ve ne fosse, e che l'armonia sia una pura chimera. Nulla offende tanto quanto il carattere di un uomo che contraddice tutto per fare il bello spirito. Non si dee mai contendere contro il testimonio de' sensi, allorchè si sono prese le necessarie precauzioni per non restarvi deluso. (_M. le Clerc, Bib. anc. et mod. t. 14_).  SEYDELMANN (Francesco), nato a Dresda nel 1748, studiò da prima la musica sotto Weber maestro del re di Polonia, e 'l contrappunto sotto il cel. Naumann. Nel 1765 viaggiò insieme con lui e Schuster in Italia, ove non solo si rese perfetto nell'arte della composizione, ma eziandio in quella del canto: fu a quell'epoca che essi vennero, in Palermo, come si è detto all'articolo di Naumann. Di ritorno a Dresda, Seydelmann fu nominato nel 1772 compositore per la chiesa, e la camera di quella corte, alternar dovendo tutt'i mesi col maestro Naumann, e Schuster, nella direzione dell'opera, e della musica di chiesa. Egli ha scritto la musica di alcuni drammi italiani, nel 1784 _la figliuola di Misnia_; nel 1786 _il capriccio corretto_; nel 1787 _il Mostro_; nel 1788 _il turco in Italia_. Vi ha di lui impresse a Lipsia _Sei sonate_ a 4 mani pel forte piano, ed altre con accompagnamento di violino 1801-1807.   SHIELD (Will.) nel 1800, pubblicò in Londra, _An introduction to harmony_, ossia _Introduzione all'armonìa_, in 4º. Non è che un picciol libro elementare di 125 pagine. Shield era in oltre stimatissimo compositore per teatro, e vi ha di lui la musica di più drammi inglesi, e sei _duo_ con altrettanti quartetti per violino.   SIGISMONDO (Giuseppe), gentiluomo napoletano, ed allievo favorito del gran Jommelli, possedeva una collezione compita delle opere di questo maestro, e proponevasi di scrivere la sua vita, non che quella de' compositori napoletani ma ne lo impedirono forse le turbolenze politiche di Napoli del 1799. Il nostro sovrano Ferdinando lo aveva costituito Bibliotecario del Conservatorio della Pietà nel 1791, a cui somministrò il Sigismondo delle rare e preziosissime carte, dice il Mattei, e per suo mezzo si è intrapresa la formazione di una Biblioteca musica con buoni auspicj. (_Memor. per la Bibliot. mus. del Conserv. 1795_).  SIGNORELLI (Pietro Napoli), secretario della Real Accademia di Napoli e autore di molte stimabili produzioni, fu vent'anni in Madrid professore in quell'università coll'onorario di annui scudi 600. Nel 1786 essendo venuto a ripatriarsi in Napoli, sul procinto di tornare in Ispagna, fu, come dice egli stesso (_t. 4, Vicende ec. p. v._) dalla real munificenza di Ferdinando III trattenuto in sua patria. Sin dal 1777 egli aveva enunciata la sua opera, che rifusa poscia in Madrid e limitata al solo genere musicale diè al pubblico nel 1783, col titolo di _Sistema melodrammatico_ (_V. ib. in not. p. 70_). Egli è anche autore delle _Vicende della coltura delle due Sicilie, o sia Storia ragionata delle lettere delle arti ec._, 5 vol. in 8vo, Napoli 1785, ove molte notizie ritrovansi intorno alla musica di questi due regni dall'epoca de' greci sino a' nostri giorni. Pubblicò finalmente l'eccellente sua _Storia critica de' teatri antichi, e moderni_, 6 vol. in 8º, Napoli 1787, e 12 vol. in 12º, Venezia 1810, con più addizioni, opera che vien riputata la migliore e la più esatta in questo genere, ed in cui vi ha una compiuta storia della musica drammatica.  SIMONIDE, poeta musico, e filosofo nacque nell'Isola di Ceo. Egli meritò la stima dei sovrani, dei saggi, e dei grand'uomini del suo tempo. “Questo cel. musico, vedendo il pericolo che correva l'antico canto stromentale con le tragedie da recitarsi dalla parte superiore della Cartéa, ove soggiornava in Atene, mandò un pubblico invito a tutta la greca gioventù per l'apertura d'una nuova scuola di musica, innalzata all'usanza de' loro maggiori; promettendo egli d'insegnare coll'armonia la morale, la storia e la religione. Ateneo (lib. 10) allude a questa scuola, raccontandoci che Simonide per venire in città aveva un asinetto, a cui doveva alla giornata pagare la biada lo scolaro più trascurato e negligente nell'imparare la sua lezione.” (_V. Requeno t. 1_). Nessuno meglio di lui conobbe l'arte sublime d'interessare, e d'intenerire, e riuscì"]],[["link","http://www.gutenberg.org/ebooks/40820"],["title","Dizionario storico-critico degli scrittori di musica e de' più celebri artisti, (#8)"],["body"," nell'elegie e nei canti lamentevoli. Jerone re di Siracusa il volle nella sua corte, e ciò che assicura a Simonide una gloria immortale, si è di aver date utili lezioni a questo monarca, e felicitato la Sicilia, ritirando Jerone dai suoi traviamenti, e obbligandolo a vivere in pace co' suoi confinanti, co' suoi sudditi, e con se stesso; cosicchè sebbene cominciato avesse ad essere il tiranno di Siracusa, finì coll'esserne il padre (_V. Xenoph. in Jeron._). Bacchilide fu suo scolare in Sicilia nella poesia, e nella musica, e vi si fece molto onore. Plinio attribuisce a Simonide l'invenzione dell'ottava corda nella lira. Morì egli a Siracusa in età di 90 anni l'anno 468 prima di G. C.  SIMPSON (Cristoforo), musico e dotto autore inglese del sec. 18, pubblicò nel 1667 _A compendium of practical music_, in 8º, che vien riguardato come utilissimo: e nel 1670, _Introduction to composition_, in 5 vol. ove trovansi i principj del suono e della composizione, l'uso delle dissonanze, le regole del contrappunto semplice e figurato, e de' canoni. Nella storia della musica di Hawkins si vede il suo ritratto.   SMITH (Dr. Armando), verso il 1780 annunziò in Berlino, dove allora trovavasi, la sua _Filosofia della musica pratica_, ch'egli pubblicò in Vienna nel 1787 col titolo di _Fragmens philosophiques sur la musique pratique_, in 8º.  SMITH (Robert), dottore dell'università di Cambridge, e membro della Real Società di Londra è autore di un'opera, di cui la seconda edizione è del 1760 col titolo: _Harmonies, or the philosophy of sounds_, in 8º, cioè _Principj dell'armonia, o la filosofia de' suoni_. L'autore vi fa entrare troppo di matematica, in cui gli era versatissimo, ed ha poca cognizione delle antiche teorie della musica, onde poco profitto può ritrarsi dalla sua opera, tuttochè venga molto lodata nel giornale letterario di Berna.   SOMIS (Giov. Battista), primo violino della real corte di Torino, e de' più esimj tra i discepoli del _Corelli_, fondatore di una nuova scuola, che porta il suo nome, nello scorso sec. “Somis, dice il _conte di S. Raffaele_, riuscì veramente impareggiabile pel merito della esecuzione, ed è stato (ciò che a pochi altri addiviene) fin oltre all'anno settantesimo sì prode nell'arte sua, da non ravvisarvisi orma di senile scadimento.” (_Sull'arte del suono p. 181_). Vi sono di lui sei opere di sonate per violino. La scuola di Somis si reca la gloria di avere formato Giardini.  SONNETTI (J. J.), sotto a questo nome va un picciol libro intitolato _le Brigandage de la musique italienne_, 1777 in 8º, ove in mezzo a curiosi aneddoti vi ha un'ingiusta critica de' più celebri maestri italiani, e delle indecenze contro il rispettabile P. Martini, cui nelle memorie della di lui vita si è fatto un dovere di confutar dottamente il P. della Valle. Ecco un piccol saggio delle ciance di quest'autore. “Tutt'il contrappunto italiano, dic'egli, è oggidì ristretto sul capo d'un frate francescano; bisogna che i maestri vadano a baciargli i sandali per avere della musica, come si va al bacio della mula del papa, non dico già che questo religioso non possa essere un gran santo, ma solo che di raro addiviene, che un frate sia grand'uomo principalmente nelle arti di gusto e di genio. Benchè S. Francesco non fosse un gran musico, egli non è per tanto che da uno de' suoi conventi d'Italia escono oggigiorno quei pezzi di contrappunto vivace e voluttuoso e che seducono i cuori. Se la scuola di questo francescano è buona, non vale a nulla la sua fantasia. La più parte poi de' maestri italiani portano tant'oltre la loro ignoranza sino a non conoscere i principj dell'arte loro. L'acustica che n'è la parte teorica è loro del tutto straniera ec.” Da queste poche linee ben può dedursi la sgarbata maniera di ragionare di questo larvato autore.  SORGE (Giorgio-Andrea), allievo di Walther per la musica, e di Holzhey per cembalo, era un eccellente pratico non men che profondo teorico. Egli avea fatto il suo corso di studj a Mellenbach sua patria, ed oltre un gran numero di opere da lui scritte sì pratiche che teoriche, si è ancora applicato alla perfezione degli instrumenti. Morì a Lobenstein, dove era maestro della corte, nel 1778. Sono le sue opere, 1. _Genealogia intervallorum octavae diatonico-chromaticae_, 1741. 2. _Anweisung etc._, ossia _Istruzione per accordare gli organi e i cembali_, _Amburgo_ 1744. Chladni loda molto quest'opera. 3. _Dialogo sul temperamento di Pretorio, Prinz Werkmeister, Neidhart e Silbermann, e del sistema moderno di Telemann_, in 8º, 1748, _Lobenstein_. 4. _Principj del calcolo razionale, della misura, e della divisione del monocordo_, 1749. 5. _Esame de' temperamenti del cembalo di Schroeter_, 1754. 6. _Compasso musicale perfezionato_ in f. 7. _Osservazioni sul sistema degli intervalli di Eulero_, Lipsia 1771. 8. _Sulla natura del suono dell'organo_, 1771. _Istruzione nei principj del calcolo, e della geometria per i costruttori di organi_, 1773. 9. _Compendium harmonicum_, che diè occasione alla sua disputa con Marpurg, il quale lo pubblicò col titolo di _Sorge's Anleitung ec._, o _Istruzione sul basso continuo e l'arte della composizione di Sorge_, con note critiche di Marpurg, 1760. 10. _Elementi della composizione musicale_, 3 vol. in 4º, Lobenstein, la migliore certamente delle sue opere. 11. _Principj della fantasia_, in 4º.  SOTERIDE d'Epidauro, detto il grammatico visse a' tempi di Nerone nel 1º sec. dell'era cristiana. Tra le sue opere sono da rimarcarsi _Storia della musica_ in tre libri, e due _Trattati sulla Comedia e sui diversi Metri_.  SOUHAITTY (il Padre), religioso dell'Osservanza, nel 1677 pubblicò un suo Saggio intitolato: _Nouveaux élémens du chant_, nel quale propone una nuova maniera di scrivere la musica, facendo uso di cifre in vece di note. Rousseau ne fa menzione nel suo Dizionario, e ne propone egli stesso un'altra più semplice. _Ma il Pubblico_, egli dice _senza molto discutere il vantaggio de' segni, che se gli propongono, s'attiene a quelli che trova stabiliti, e preferirà sempre una cattiva maniera di sapere a una migliore di apprendere_.  SOUTH (Robert), canonico della chiesa di Cristo a Oxford, è autore di un poema latino, che ha per titolo: _Musica incantans, sive poema exprimens musicae vires_ etc. Oxonii 1655, in 4º. South commendevolissimo per le sue vaste cognizioni, e per la sua probità, dopo aver ricusato due vescovati, morì nel 1716.   SPADARO (Giov.) da Bologna scrisse contro Gaffurio un _Trattato di musica_, pubblicato in Venezia nel 1531 in fol.  SPIES (Meinardo), priore benedettino del convento d'Yrsee nella Svevia, e membro della società di musica di Mitzler dopo il 1743, fu discepolo di Giuseppe Bernabei maestro di cappella romano della corte di Baviera: secondo l'ab. Gerbert egli viveva ancora nel 1774, compose molta musica di chiesa, e pubblicò ad Ausburgo nel 1716, un'opera col titolo di _Tractatus musico practicus_, che è divenuta rarissima. Vi si trovano in vero molte bellissime cose, ma è così pessimamente scritta che lo stesso _Hiller_ nell'atto di lodarla dice che sarebbe a desiderarsi, che _qualcuno volesse tradurla dall'alemanno in tedesco_.  SPONTINI (Gaspare) nacque a Jesi, piccola città dello stato Romano li 14 novembre 1778. Dopo avere studiato i principj della musica sotto il cel. P. _Martini_ a Bologna, e 'l maestro _Borroni_ in Roma, entrò all'età di 13 anni nel conservatorio _della Pietà_ in Napoli, sotto la direzione de' maestri _Sala_ e _Trajetta_. A capo di un anno, divenne maestro in quel conservatorio; nel 1795, in età di diciasett'anni, compose l'opera buffa, _i Puntigli delle donne_, di cui fu così grande il successo, che tutti gli impresarj dell'Italia si diedero premura di domandargli delle opere. L'anno di appresso egli portossi in Roma, ove scrisse gli _Amanti in cimento_, e quindi passò a Venezia per comporvi l'_Amor secreto_. Tornò nuovamente in Roma e vi scrisse la musica dell'_Isola disabitata_ del Metastasio, che mandò a Parma dove non potè egli condursi, perchè veniva allora richiesto pei teatri di Napoli e di Palermo. Compose in Napoli _l'Eroismo ridicolo_, e si acquistò la stima di Cimarosa, di cui divenne il discepolo e con lui dimorò cinque anni sino alla sua partenza per Palermo. Dopo avere scritto quell'opera, Spontini si rese in Firenze ove la sua opera seria, _il Teseo riconosciuto_ ottenne il più brillante successo. Di ritorno in Napoli, fu ancora molto applaudito nelle due opere _la Finta filosofa_ e _la Fuga in maschera_. A quest'epoca il Re e la corte trovandosi in Palermo il direttore del nostro real teatro di S. Cecilia, vi chiamò Spontini per iscrivere due opere buffe ed un'opera seria: furono le prime _i Quadri parlanti_, ed _il finto pittore_, l'altra _gli Elisi delusi_, in occasione della nascita del real principe. Non ebbe molto felice incontro per la prima volta in Palermo per il cattivo consiglio di alcuni malevoli. Gl'insinuarono questi, che se voleva buona riuscita della sua musica per quel pubblico, dovesse far uso di molto fracasso nello strumentale. L'esperienza lo fece a suo costo ricredere dello sbaglio, e la musica degli altri due drammi ebbe quivi un felicissimo incontro. Non essendo molto favorevole al suo temperamento il clima di quest'isola, tornò egli in Roma, e vi scrisse l'opera _il Geloso e l'audace_: poco dopo chiamato in Venezia compose colà _le Metamorfosi di Pasquale_, e _Chi più guarda, meno vede_. Spontini dopo aver dato con successo undici opere buffe e tre serie sui primarj teatri dell'Italia, ebbe il progetto di portarsi in Parigi. Vi si fece da prima conoscere colla sua _finta filosofa_, diè quindi il suo _Milton_ che ebbe molti applausi. Ma non volle più scrivere che per il teatro dell'accademia di musica, ove diè _la Vestale_ nel 1807 e _Fernando Cortez_, nel 1809. Il _Jury_ istituito da S. M. pel giudizio de' premj decennali, così si esprime nel suo rapporto sulla _Vestale_: “Quest'opera ha ottenuto un brillante e fermo successo. Il compositore ha avuto il vantaggio "]]]