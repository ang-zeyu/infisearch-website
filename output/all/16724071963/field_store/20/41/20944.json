[[["link","http://www.gutenberg.org/ebooks/48529"],["title","Essais de Montaigne (self-édition) - Volume I (#6)"],["body","nocte._    Aussi n'est ce pas en la viue, et plus cuysante chaleur de l'accés,   que nous sommes propres à desployer nos plaintes et nos persuasions:   l'ame est lors aggrauee de profondes pensees, et le corps   abbatu et languissant d'amour: et de là s'engendre par fois la defaillance   fortuite, qui surprent les amoureux si hors de saison; et   cette glace qui les saisit par la force d'vne ardeur extreme, au giron   mesme de la iouïssance. Toutes passions qui se laissent gouster,   et digerer, ne sont que mediocres,      _Curæ leues loquuntur, ingentes stupent._    La surprise d'un plaisir inesperé nous estonne de mesme.      _Vt me conspexit venientem, et Troïa circum     Arma amens vidit, magnis exterrita monstris,     Diriguit visu in medio, calor ossa reliquit,     Labitur, et longo vix tandem tempore fatur._    Outre la femme Romaine, qui mourut surprise d'aise de voir   son fils reuenu de la routte de Cannes: Sophocles et Denis le   Tyran, qui trespasserent d'aise: et Talua qui mourut en Corsegue,   lisant les nouuelles des honneurs que le Senat de Rome luy auoit   decernez; nous tenons en nostre siecle, que le Pape Leon dixiesme   ayant esté aduerty de la prinse de Milan, qu'il auoit extremement   souhaittee, entra en tel excez de ioye, que la fieure l'en print, et   en mourut. Et pour vn plus notable tesmoignage de l'imbecillité   humaine, il a esté remerqué par les anciens, que Diodorus le   Dialecticien mourut sur le champ, espris d'vne extreme passion   de honte, pour en son escole, et en public, ne se pouuoir desuelopper   d'vn argument qu'on luy auoit faict. Ie suis peu en prise   de ces violentes passions: i'ay l'apprehension naturellement dure;   et l'encrouste et espessis tous les iours par discours.       CHAPITRE III.    _Nos affections s'emportent au delà de nous._     CEVX qui accusent les hommes d'aller tousiours beant apres les   choses futures, et nous apprennent à nous saisir des biens presens,   et nous rassoir en ceux-là, comme n'ayants aucune prise sur   ce qui est à venir, voire assez moins que nous n'auons sur ce qui   est passé, touchent la plus commune des humaines erreurs: s'ils   osent appeller erreur, chose à quoy nature mesme nous achemine   pour le seruice de la continuation de son ouurage, nous imprimant,   comme assez d'autres, cette imagination fausse, plus ialouse de   nostre action, que de nostre science. Nous ne sommes iamais chez   nous, nous sommes tousiours au delà. La crainte, le desir, l'esperance,   nous eslancent vers l'aduenir: et nous desrobent le sentiment   et la consideration de ce qui est, pour nous amuser à ce qui sera,   voire quand nous ne serons plus. _Calamitosus est animus futuri   anxius._   Ce grand precepte est souuent allegué en Platon, Fay ton   faict, et te congnoy. Chascun de ces deux membres enueloppe generallement   tout nostre deuoir: et semblablement enueloppe son   compagnon. Qui auroit à faire son faict, verroit que sa premiere   leçon, c'est cognoistre ce qu'il est, et ce qui luy est propre. Et qui   se cognoist, ne prend plus l'estranger faict pour le sien: s'ayme,   et se cultiue auant toute autre chose: refuse les occupations superflues,   et les pensees, et propositions inutiles. Comme la folie   quand on luy octroyera ce qu'elle desire, ne sera pas contente:   aussi est la sagesse contente de ce qui est present, ne se desplait   iamais de soy. Epicurus dispense son sage de la preuoyance   et soucy de l'aduenir.   Entre les loix qui regardent les trespassez,   celle icy me semble autant solide, qui oblige les actions des   Princes à estre examinees apres leur mort: ils sont compagnons,   sinon maistres des loix: ce que la Iustice n'a peu sur leurs testes,   c'est raison qu'elle l'ayt sur leur reputation, et biens de leurs   successeurs: choses que souuent nous preferons à la vie. C'est   vne vsance qui apporte des commoditez singulieres aux nations où   elle est obseruee, et desirable à tous bons Princes: qui ont à se   plaindre de ce, qu'on traitte la memoire des meschants comme la   leur. Nous deuons la subiection et obeïssance egalement à tous   Rois: car elle regarde leur office: mais l'estimation, non plus que   l'affection, nous ne la deuons qu'à leur vertu. Donnons à l'ordre   politique de les souffrir patiemment, indignes: de celer leurs   vices: d'aider de nostre recommandation leurs actions indifferentes,   pendant que leur auctorité a besoin de nostre appuy. Mais   nostre commerce finy, ce n'est pas raison de refuser à la Iustice,   et à nostre liberté, l'expression de noz vrays ressentiments: et   nommément de refuser aux bons subiects, la gloire d'auoir reueremment   et fidellement serui vn maistre, les imperfections duquel   leur estoient si bien cognues: frustrant la posterité d'vn si vtile   exemple. Et ceux, qui, par respect de quelque obligation priuee   espousent iniquement la memoire d'vn Prince mesloüable, font iustice   particuliere aux despends de la Iustice publique. Titus Liuius   dict vray, que le langage des hommes nourris sous la Royauté, est   tousiours plein de vaines ostentations et faux tesmoignages: chascun   esleuant indifferemment son Roy, à l'extreme ligne de valeur   et grandeur souueraine. On peult reprouuer la magnanimité de   ces deux soldats, qui respondirent à Neron, à sa barbe, l'vn enquis   de luy, pourquoy il luy vouloit mal: Ie t'aimoy quand tu le valois:   mais despuis que tu és deuenu parricide, boutefeu, basteleur, cochier,   ie te hay, comme tu merites. L'autre, pourquoy il le vouloit   tuer; Par ce que ie ne trouue autre remede à tes continuels   malefices. Mais les publics et vniuersels tesmoignages, qui apres   sa mort ont esté rendus, et le seront à tout iamais, à luy, et à tous   meschans comme luy, de ses tiranniques et vilains deportements,   qui de sain entendement les peut reprouuer?   Il me desplaist,   qu'en vne si saincte police que la Lacedemonienne, se fust meslée   vne si feinte ceremonie à la mort des Roys. Tous les confederez et   voysins, et tous les Ilotes, hommes, femmes, pesle-mesle, se descoupoient   le front, pour tesmoignage de deuil: et disoient en leurs   cris et lamentations, Que celuy la, quel qu'il eust esté, estoit le   meilleur Roy de tous les leurs: attribuants au reng, le los qui appartenoit   au merite; et, qui appartient au premier merite, au postreme   et dernier reng.   Aristote, qui remue toutes choses, s'enquiert   sur le mot de Solon, Que nul auant mourir ne peut estre   dict heureux, Si celuy la mesme, qui a vescu, et qui est mort à souhait,   peut estre dict, heureux, si sa renommee va mal, si sa posterité   est miserable. Pendant que nous nous remuons, nous nous   portons par preoccupation où il nous plaist: mais estant hors de   l'estre, nous n'auons aucune communication auec ce qui est. Et   seroit meilleur de dire à Solon, que iamais homme n'est donc heureux,   puis qu'il ne l'est qu'apres qu'il n'est plus.                                    _quisquam     Vix radicitus è vita se tollit, et eiicit:     Sed facit esse sui quiddam super inscius ipse,     Nec remouet satis à proiecto corpore sese, et     Vindicat._    Bertrand du Glesquin mourut au siege du Chasteau de Rancon,   pres du Puy en Auuergne: les assiegez s'estans rendus apres, furent   obligez de porter les clefs de la place sur le corps du trespassé. Barthelemy   d'Aluiane, General de l'armee des Venitiens, estant mort   au seruice de leurs guerres en la Bresse, et son corps ayant esté   rapporté à Venise par le Veronois, terre ennemie; la pluspart de   ceux de l'armee estoient d'aduis, qu'on demandast sauf-conduit   pour le passage à ceux de Veronne: mais Theodore Triuulce y contredit;   et choisit plustost de le passer par viue force, au hazard du   combat: N'estant conuenable, disoit-il, que celuy qui en sa vie   n'auoit iamais eu peur de ses ennemis, estant mort fist demonstration   de les craindre. De vray, en chose voisine, par les loix Grecques,   celuy qui demandoit à l'ennemy vn corps pour l'inhumer,   renonçoit à la victoire, et ne lui estoit plus loisible d'en dresser   trophee: à celuy qui en estoit requis, c'estoit tiltre de gain. Ainsi   perdit Nicias l'auantage qu'il auoit nettement gaigné sur les Corinthiens:   et au rebours, Agesilaus asseura celuy qui luy estoit bien   doubteusement acquis sur les Bœotiens.   Ces traits se pourroient   trouuer estranges, s'il n'estoit receu de tout temps, non seulement   d'estendre le soing de nous, au delà cette vie, mais encore de   croire, que bien souuent les faueurs celestes nous accompaignent   au tombeau, et continuent à nos reliques. Dequoy il y a tant   d'exemples anciens, laissant à part les nostres, qu'il n'est besoing   que ie m'y estende. Edouard premier Roy d'Angleterre, ayant essayé   aux longues guerres d'entre luy et Robert Roy d'Escosse,   combien sa presence donnoit d'aduantage à ses affaires, rapportant   tousiours la victoire de ce qu'il entreprenoit en personne;   mourant, obligea son fils par solennel serment, à ce qu'estant trespassé,   il fist bouillir son corps pour desprendre sa chair d'auec   les os, laquelle il fit enterrer: et quant aux os, qu'il les reseruast   pour les porter auec luy, et en son armee, toutes les fois qu'il luy   aduiendroit d'auoir guerre contre les Escossois: comme si la destinee   auoit fatalement attaché la victoire à ses membres. Iean   Zischa, qui troubla la Boheme pour la deffence des erreurs de   VViclef, voulut qu'on l'escorchast apres sa mort, et de sa peau   qu'on fist vn tabourin à porter à la guerre contre ses ennemis:   estimant que cela ayderoit à continuer les aduantages qu'il auoit   eus aux guerres, par luy conduictes contre eux. Certains Indiens   portoient ainsin au combat contre les Espaignols, les ossemens   d'vn de leurs Capitaines, en consideration de l'heur qu'il auoit   eu en viuant. Et d'autres peuples en ce mesme monde, trainent à la   guerre les corps des vaillans hommes, qui sont morts en leurs   batailles, pour leur seruir de bonne fortune et d'en"]],[["link","http://www.gutenberg.org/ebooks/48529"],["title","Essais de Montaigne (self-édition) - Volume I (#7)"],["body","couragement.   Les premiers exemples ne reseruent au tombeau, que la reputation   acquise par leurs actions passees: mais ceux-cy y veulent encore   mesler la puissance d'agir.   Le faict du Capitaine Bayard est de   meilleure composition, lequel se sentant blessé à mort d'vne harquebusade   dans le corps, conseillé de se retirer de la meslee,   respondit qu'il ne commenceroit point sur sa fin à tourner le dos   à l'ennemy: et ayant combatu autant qu'il eut de force, se sentant   defaillir, et eschapper du cheual, commanda à son maistre d'hostel,   de le coucher au pied d'vn arbre: mais que ce fust en façon qu'il   mourust le visage tourné vers l'ennemy: comme il fit.   Il me faut   adiouster cet autre exemple aussi remarquable pour cette consideration,   que nul des precedens. L'Empereur Maximilian bisayeul   du Roy Philippes, qui est à present, estoit Prince doué de tout   plein de grandes qualitez, et entre autres d'vne beauté de corps singuliere:   mais parmy ces humeurs, il auoit ceste cy bien contraire   à celle des Princes, qui pour despescher les plus importants affaires,   font leur throsne de leur chaire percee: c'est qu'il n'eut   iamais valet de chambre, si priué, à qui il permist de le voir en sa   garderobbe: il se desroboit pour tomber de l'eau, aussi religieux   qu'vne pucelle à ne descouurir ny à Medecin ny à qui que ce fust   les parties qu'on a accoustumé de tenir cachees. Moy qui ay la   bouche si effrontée, suis pourtant par complexion touché de cette   honte: si ce n'est à vne grande suasion de la necessité ou de la   volupté, ie ne communique gueres aux yeux de personne, les membres   et actions, que nostre coustume ordonne estre couuertes: i'y   souffre plus de contrainte que ie n'estime bien seant à vn homme,   et sur tout à vn homme de ma profession: mais luy en vint à telle   superstition, qu'il ordonna par parolles expresses de son testament,   qu'on luy attachast des calessons, quand il seroit mort. Il   deuoit adiouster par codicille, que celuy qui les luy monteroit eust   les yeux bandez. L'ordonnance que Cyrus faict à ses enfans, que   ny eux, ny autre, ne voye et touche son corps, apres que l'ame en   sera separee: ie l'attribue à quelque sienne deuotion: car et son   Historien et luy, entre leurs grandes qualitez, ont semé par tout le   cours de leur vie, vn singulier soin et reuerence à la religion.   Ce   conte me despleut, qu'vn grand me fit d'vn mien allié, homme   assez cogneu et en paix et en guerre. C'est que mourant bien vieil   en sa cour, tourmenté de douleurs extremes de la pierre, il amusa   toutes ses heures dernieres auec vn soing vehement, à disposer   l'honneur et la ceremonie de son enterrement: et somma toute la   noblesse qui le visitoit, de luy donner parolle d'assister à son   conuoy. A ce Prince mesme, qui le vid sur ces derniers traits, il fit   vne instante supplication que sa maison fust commandee de s'y   trouuer; employant plusieurs exemples et raisons, à prouuer que   c'estoit chose qui appartenoit à vn homme de sa sorte: et sembla   expirer content ayant retiré cette promesse, et ordonné à son gré la   distribution, et ordre de sa montre. Ie n'ay guere veu de vanité si   perseuerante.   Cette autre curiosité contraire, en laquelle ie n'ay   point aussi faute d'exemple domestique, me semble germaine à   ceste-cy: d'aller se soignant et passionnant à ce dernier poinct,   à regler son conuoy, à quelque particuliere et inusitee parsimonie,   à vn seruiteur et vne lanterne. Ie voy louer cett'humeur, et l'ordonnance   de Marcus Æmylius Lepidus, qui deffendit à ses heritiers   d'employer pour luy les ceremonies qu'on auoit accoustumé en telles   choses. Est-ce encore temperance et frugalité, d'euiter la despence   et la volupté, desquelles l'vsage et la cognoissance nous est imperceptible?   Voila vne aisee reformation et de peu de coust. S'il estoit   besoin d'en ordonner, ie seroy d'aduis, qu'en celle là, comme en   toutes actions de la vie, chascun en rapportast la regle, au degré de   sa fortune. Et le Philosophe Lycon prescrit sagement à ses amis,   de mettre son corps où ils aduiseront pour le mieux: et quant aux   funerailles, de les faire ny superflues ny mechaniques. Ie lairrois   purement la coustume ordonner de cette ceremonie, et m'en remettray   à la discretion des premiers à qui ie tomberay en charge.   _Totus hic locus est contemnendus in nobis, non negligendus in nostris._   Et est sainctement dict à vn sainct: _Curatio funeris, conditio   sepulturæ, pompa exequiarum, magis sunt viuorum solatia, quàm   subsidia mortuorum_. Pourtant Socrates à Criton, qui sur l'heure de   sa fin luy demande, comment il veut estre enterré: Comme vous   voudrez, respond-il. Si i'auois à m'en empescher plus auant, ie   trouuerois plus galand, d'imiter ceux qui entreprennent viuans et   respirans, iouyr de l'ordre et honneur de leur sepulture: et qui se   plaisent de voir en marbre leur morte contenance. Heureux qui   sachent resiouyr et gratifier leur sens par l'insensibilité, et viure de   leur mort!   A peu, que ie n'entre en haine irreconciliable contre   toute domination populaire: quoy qu'elle me semble la plus naturelle   et equitable: quand il me souuient de cette inhumaine iniustice   du peuple Athenien: de faire mourir sans remission, et sans   les vouloir seulement ouïr en leurs defenses, ces braues Capitaines,   venants de gaigner contre les Lacedemoniens la bataille naualle   pres les Isles Arginenses: la plus contestee, la plus forte bataille,   que les Grecs aient onques donnee en mer de leurs forces: par ce   qu'apres la victoire, ils auoient suiuy les occasions que la loy de   la guerre leur presentoit, plustost que de s'arrester à recueillir   et inhumer leurs morts. Et rend cette execution plus odieuse, le   faict de Diomedon. Cettuy cy est l'vn des condamnez, homme de   notable vertu, et militaire et politique: lequel se tirant auant pour   parler, apres auoir ouy l'arrest de leur condemnation, et trouuant   seulement lors temps de paisible audience, au lieu de s'en seruir au   bien de sa cause, et à descouurir l'euidente iniquité d'vne si cruelle   conclusion, ne representa qu'vn soin de la conseruation de ses   iuges: priant les Dieux de tourner ce iugement à leur bien: et à   fin que, par faute de rendre les vœux que luy et ses compagnons   auoient voué, en recognoissance d'vne si illustre fortune, ils n'attirassent   l'ire des Dieux sur eux, les aduertissant quels vœux c'estoient.   Et sans dire autre chose, et sans marchander, s'achemina   de ce pas courageusement au supplice.   La fortune quelques   annees apres les punit de mesme pain souppe. Car Chabrias   Capitaine general de leur armee de mer, ayant eu le dessus du   combat contre Pollis Admiral de Sparte, en l'isle de Naxe, perdit   le fruict tout net et content de sa victoire, tres-important à leurs   affaires, pour n'encourir le malheur de cet exemple, et pour ne   perdre peu de corps morts de ses amis, qui flottoyent en mer,   laissa voguer en sauueté vn monde d'ennemis viuants, qui depuis   leur feirent bien acheter cette importune superstition.      _Quæris, quo iaceas, post obitum, loco?                       Quo non nata iacent._    Cet autre redonne le sentiment du repos, à vn corps sans ame,      _Neque sepulcrum, quo recipiat, habeat portum corporis:     Vbi, remissa humana vita, corpus requiescat à malis._    Tout ainsi que nature nous faict voir, que plusieurs choses mortes   ont encore des relations occultes à la vie. Le vin s'altere aux caues,   selon aucunes mutations des saisons de sa vigne. Et la chair de   venaison change d'estat aux saloirs et de goust, selon les loix de la   chair viue, à ce qu'on dit.       CHAPITRE IIII.    _Comme l'ame descharge ses passions sur des obiects faux, quand les   vrais luy defaillent._     VN Gentil-homme des nostres merueilleusement subiect à la   goutte, estant pressé par les Medecins de laisser du tout l'vsage   des viandes salees, auoit accoustumé de respondre plaisamment,   que sur les efforts et tourments du mal, il vouloit auoir à qui s'en   prendre; et que s'escriant et maudissant tantost le ceruelat, tantost   la langue de bœuf et le iambon, il s'en sentoit d'autant allegé.    Mais en bon escient, comme le bras estant haussé pour frapper,   il nous deult si le coup ne rencontre, et qu'il aille au vent: aussi   que pour rendre vne veuë plaisante, il ne faut pas qu'elle soit perduë   et escartee dans le vague de l'air, ains qu'elle ayt butte pour la   soustenir à raisonnable distance.      _Ventus vt amittit vires, nisi robore densæ     Occurrant siluæ spatio diffusus inani._    De mesme il semble que l'ame esbranlee et esmeuë se perde en   soy-mesme, si on ne luy donne prinse: et faut tousiours luy fournir   d'obiect où elle s'abutte et agisse.   Plutarque dit à propos de ceux   qui s'affectionnent aux guenons et petits chiens, que la partie   amoureuse qui est en nous, à faute de prise legitime, plustost que   de demeurer en vain, s'en forge ainsin vne faulce et friuole. Et nous   voyons que l'ame en ses passions se pipe plustost elle mesme, se   dressant vn faux subiect et fantastique, voire contre sa propre   creance, que de n'agir contre quelque chose. Ainsin emporte les   bestes leur rage à s'attaquer à la pierre et au fer, qui les a   blessees: et à se venger à belles dents sur soy-mesmes du mal   qu'elles sentent.      _Pannonis haud aliter post ictum sæuior vrsa     Cui iaculum parua Lybis amentauit habena,     Se rotat in vulnus, telumque irata receptum     Impetit, et secum fugientem circuit hastam._    Quelles causes n'inuentons nous des malheurs qui nous aduiennent?   à quoy ne nous prenons nous à tort ou à droit, pour auoir   où nous escrimer? Ce ne sont pas ces tresses blondes, que tu deschires,   ny la blancheur de cette poictrine, que despitée tu bats si   cruellement, qui ont perdu d'vn malheureux plomb ce frere bien   aymé: prens t'en ailleurs. Liuius parlant de l'armee Romaine   en Espaigne, apres la"]]]