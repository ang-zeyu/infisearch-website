[[["link","http://www.gutenberg.org/ebooks/59037"],["title","Cantares gallegos (#7)"],["body"," Anqu’ hora canto con brío,     Tanto chorey, chorey tanto,     Com’ as auguiñas d’ un río.      —        Tiben en pasados días     Fondas penas é pesares,     E chorey vagoas tan frías     Com’ as auguiñas dos mares.      —        Tiben tan fondos amores     E tan fondas amarguras,     Qu’ era fonte de dolores     Nacida entre penas duras.       III        Hora río, hora contento,     Vou pó-las eiras cantando,     Vendo d’ onda ven ó vento     Cando vou levar ó gando.      —        Hora con grande sosiego     Durmo na veira d’ as fontes,     Durmo na veira d’ os regos,     Durmo na punta d’ os montes.      —        _Mais ó que ben quixo un día,_     _Si á querer ten afición,_     _Sempre lle queda unha magoa_     _Dentro do seu coraçón._     XXIII         Castellana de Castilla     Tan bonita e tan fidalga,     Mais á quen para ser fera     Cá procedensia ll’ abasta.     Desíme, miña señora,     Xa qu’ os mostrás tan ingrata,     Si ó meu rendimento homilde     Bascas d’ enoxo vos causan,     Pois cand’ onda vos me achego     Cuspís con ardentes ansias,     Y ese mirar de pombiña     Volvés en fosca mirada,     Tornando en sombrisa noite     O día qu’ en sol se baña.     En vano intento, señora,     Saber por qué me maltrata     Dama d’ un alma tan nobre,     Anque soberba por fama,     Pois né motivo á despreço     Sintirse tan ben amada,     Qu’ as mesmas pedras, señora,     D’ un bon querer se folgaran.     Din que na nobre Castilla     Así os gallegos se trata,     Mais debe saber Castilla,     Que de tan grande s’ alaba,     Que sempre á soberbia torpe     Foi filla d’ almas bastardas.     E sendo vos tan sabida,     Nunca de vó-lo pensara,     Que de tan alto baixando     Vos emporcases na lama.     Nin que chamándovos nobre     Tanta nobreza enfouçaras     Imitand’ os que vaidosos     No qu’ está débil s’ ensañan.     Pero máis val qu’ enmudeça,     Pois tés condición d’ ingrata;     Que predicar en deserto     Da miña terra né usanza.     Si fun curpabr’ en quereros     Coma ningún vos amara,     Por ser de terra gallega     E sérdes vos castellana,     En paz, señora, vos deixo     C’ á vosa soberba gracia,     E voume á Galicia hermosa     Dond’ en xuntanza m’ agardan     Ó que no tendes, señora,     Y ó qu’ en Castilla n’ achara,     Campiños de lindas rosas,     Fontiñas de frescas auguas,     Sombra na veira d’ os ríos,     Sol nas alegres montañas,     Caras que nacen sorrindo     E que sorrindo vos aman,     E qu’ inda mesmo morrendo     En sonrisiñas se bañan.     Alí, señora, contento     Cantando ó doçe _ala lala_     Baixo á figueira frondosa     En baixo da verde parra,     C’ aquelas frescas meniñas     Que mel d’ os seus labios manan     Cando en falar amoroso     _Meigo_ nos din en voz maina.     Con tóda-las de Castilla     Nobrísimas castellanas     Olvidareivos sin pena,     Anque sós vos tan fidalga.     Que aló saben ser altivas,     Pero non saben ser vanas,     Y é fácil con doçes tomas     Olvidar tomas amargas.     Déchesmas vos, mi señora,     Con despreço envenenadas,     Inda con fero máis fero     Que pelica de laranxa;     Mais teño por que me pase     Aquel sarrapio qu’ escalda,     _Teño unha dama nos Portos,_     _Outra no Ribeiro d’ Avia,_     _Si á dos Portos é bonita_     _Á do Ribeiro lle gana._     XXIV         Queridiña d’ os meus ollos,     Saberás como estou vivo     Nesta vila donde adoito     Dende que chegín de Xinzo.     Saberás com’ á Dios gracias     Y ó escapulario bendito     Non afogamos no mare     Como coidaba Xacinto     Qu’ é tan valente, á bofellas,     Como’ os alentos d’ un pito.     Saberás como dempois     Me puñeron moy vestido     Con roupa azul e amarela     Cal andan tódo-los quintos,     E logo todos xuntados,     Inda máis de vintecinco,     Nos paseamos pó-las calles,     Qu’ era mesmo un adimiro     De tan majos como ibámos,     De tan brancos e tan limpos.     ¡Si me viras, queridiña,     Cal outras qu’ eu sei me viron!     Cad’ ollada me botaban     Xa de través, xa de fito...     Y eran meniñas graciosas     Con moita salsa no pico,     Mais ningunha d’ este peito     Poido arrincarm’ un sospiro,     Qu’ ó teu retrato alí estaba     Rabuñando paseniño.     Qu’ anque d’ onda ti partín,     Prendiña que tanto estimo,     Non vin soyo, miña xoya,     Que ti viñeche comigo.        ¡Si souperas cánto peno,     Si souperas cál m’ afrixo     Cando m’ acordo nas noites     D’ aqueles teus cantariños!...     Ora en ti penso disperto,     Ora en ti penso durmindo,     E sempre en ti estou pensando     Coma si foses feitiço.     Seique meigallo me deche     Na festa do San Martiño,     Amasado c’ os teus dedos     Nunha bola de pan trigo.     Mais nóno sinto por eso,     Qu’ anque me deras martirio     Por vir de ti, queridiña,     Com’ un año recibírao.        Nada me distrai, Rosiña,     Da pena que por ti sinto;     De día como de noite     Este meu corazonciño     Contigo de cote fala     Porqu’ eu falar ben ó sinto;     Un falar tan amoroso     Que m’ estremeço d’ oílo.     ¡Ay!, qu’ extrañeza me causa     E soidás e martirio,     Pois así cal el che fala     Quixera falar contigo     Cal outros tempos dichosos     D’ os nosos amores finos.        Cántas veces nos xuramos     Cando lavabas no río     Ó pe d’ un alto salgueiro     Antre risas e sospiros:     «¡Xa nunca máis separarnos,     Xa nunca máis desunirnos!»     Mais aqueles xuramentos     Tal como rosas d’ espiño     Lixeiriños s’ espallaron     A un sopro d’ os ventos fríos.     Ora có mar de por medio     ¡Adiós, amantes cariños!     Nin ti me ves nin te vexo     Aló na beira do río,     Naquelas crariñas noites     De folga pó-los domingos.     As amoriñas maduran     Nas silveiras d’ os camiños,     Naçen as froriñas brancas     Por antr’ as canas do millo.     O río pasa-que-pasa,     Cantan nas pónlas os xilgaros,     Todo está verd’ e frondoso,     Todo está fresco e frorido;     Sólo nos, Rosa, faltamos     Naqueles verdes campiños.        Rosiña, dame un consolo     Par’ este dolor qu’ eu sinto.     ¡Ay, qu’ os recordos me matan!     ¡Ay, qu’ acabarán comigo!     Di s’ inda me queres moito,     Mandamo á decir pretiño;     Dime si gárdal’ o pano     Que che din por San Benito     Qu’ ó merquei na quinta feira     Por doce cartos e pico.     Dime tamén si deprendes     Pó-la cartilla de _Cristus_     Á ler como m’ ofreceches     Para ler os meus escritos,     Qu’ en sabendo algunhas letras     Dempois irás traducindo.     Eu xa lle perdín ó medo     A escribiduras e libros,     Pois fago uns palotes netos     De qu’ eu mesmo m’ adimiro,     Tan grandes como fungueiros     E máis gordos si non minto.        Adiós, espresiós che mando     Pó-lo burro de Camilo,     Que non sei cal che dirá     Estas cousas que ll’ exprico;     Mais sabe, miña Rosiña,     Rosiña de doçe olido,     Que si ti xa ler souperas     Os palotes qu’ eu escribo,     _Escribírache unha carta_     _Nas alas d’ un paxariño._     XXV  Á ROBERTO ROBERT  REDACTORE DA «DISCUSIÓN», Á QUEN LLE GUSTAN ÓS CONTOS Y Ó GALLEGO       I        Aló no currunchiño máis hermoso     Qu’ á luz do sol na terr’ alomeara,     Veiga frorida e prado deleitoso     Qu’ á os campiños do Edén s’ acomparara;     Aló ond’ ó Sar soberbo e caudaloso     Parece que se dorme e que se para     (Tan maino corr’ antre á robreda escura),     Alí naceu Vidal ó sin ventura.[1]    [1] Eu ben sei qu’ en rigor estas octavas non son en maneira   algunha á glosa d’ un _cantar_, e que mellor e con máis   propiedade podía chamarse _conto_; pero como pó-lo d’ ahora   non penso facer en gallego nengún libro de contos póñoo aquí,   unha vez que nestes cantares tratei de pintar as costumes d’ os   nosos probes aldeáns, e sirven estas octavas prá dar á conocer   unha d’ as máis antiguas e máis usadas. Sempre me conmoveu o   relato de este conto sencillo, patriarcal, e por eso decidinme   á versificalo, contando c’ á benevolencia d’ os lectores. ¡Son   tantos os desdichados á quen nas nosas aldeas non se ofrece á   _proba do porco_, e que soñan có día en que, como Vidal, poidan   decir á os seus avaros veciños: _Adiante c’ ó varal!..._       II        ¡Qué reposo! ¡Qué luz!... ¡Qué garruleiro     Brando cantar d’ os váreos paxariños     Cand’ ó salir do sol pó-lo quinteiro     Douraba fontes, lagos e campiños!     ¡Qué libre respirar!... ¡Qué placenteiro     Ir e vir dos cabirtos xuntadiños!     ¡Qué frescas, qué polidas, qué galanas,     Iban có gando as feitas aldeanas!       III        Nunca ó rumor do mundo corrompido,     Nunca da louca socied’ as vaidades,     Nin brillo d’ os honores fementido     Foran trubar tan doçes soledades.     Ceo azul, sol d’ amor, campo frorido,     Santa paz sin remorso nin saudades,     Horas que van mainiñas camiñando,     Tal alí tempo e vida iban pasando.       IV        Como ó ventiño da mañán pirmeiro     No seyo d’ as rosiñas se dormía,     E cal dempois toliño e rebuldeiro     Pó-lo espaço inmensísimo subía,     E volvendo á baixar murmuradeiro     Por enriba d’ as chouzas rebulía,     Nas aliñas levand’ ó fumo leve     Qu’ en trubias ondas á subir s’ atreve.       V        E como ô mediodía, fast’ o río     Brisas, aires, pradiños e arborado     Pousaban calorosos e sin brío     Cal viaxeiro sedento e fatigado;     E como da seran ó alento frío     De arrulos misteriosos impregnado     Con pasiño lixeiro s’ achegaba     Y aire, río e floriñas axitaba.       VI        Pasiño á paso á traballada xente     D’ os campos as chousiñas se volvía,     Mentras no lar o pote sarpullente     C’ as ricas berzas á cachón fervía.     As fabas y as balocas xuntamente     Có touciño sabroso nel se vía,     En compañ’ amigable e farturenta     Qu’ alegra, que convida e que sustenta.       VII        Dempois da frugal cea, ó cariñoso     Resplandor do luar claro e soave     Iban gozar ô enxido de reposo     Có abó, qu’ á longa historia contar sabe.     O rosario da Virxe proveitoso     Logo rezaban con asento grave,     Y alma"]],[["link","http://www.gutenberg.org/ebooks/59037"],["title","Cantares gallegos (#8)"],["body"," corpo tranquilo se dormía     Esperando ó folgor do novo día.       VIII        Tod’ era paz e amor e augua serena,     Tod’ era craro azul no firmamento,     Nin houbo alí á soberba qu’ envenena,     Nin vano goce, nin fatal tormento.     Nin louco rebuldar, nin fonda pena,     Nin baixo aborrecido pensamento,     Vidiña tan risoña atormentaba,     Pois doçe e mainamente se folgaba.       IX        Naide n’ aquel lugar probe se vira     Qu’ uns ben y outros non mal foran vivindo,     Y un qu’ afroxa de máis y outro qu’ estira     Fóranse acomodando e repartindo.     Ningún da negra fame á man sentira     O seu peito fortísimo oprimindo,     No máis que á desdichada criatura     Que se chamou Vidal ó sin ventura.       X        Orfo ende que nacera, á sorte triste     Déralle por herencia ó desconsolo,     C’ o á negra soledá, qu’ ô probe asiste,     Naide na terra se topou tan solo.     De canto en polvo terrenal se viste     Inda correndo un polo y outro polo,     Qu’ era prob’ e dorido antr’ os doridos     E afrixido antr’ os tristes afrixidos.       XI        Tiña por casa un cortelliño escuro,     Tiña por leito ó chan humedecido,     Por cubirtor á neve e vento duro     Qu’ entraba pó-las fendas arresido.     Tiña ó sustento escaso e mal seguro     Que dan de porta en porta ô qu’ é perdido,     Qu’ así lle din con bulra non escasa     O que por probe neste mundo pasa.       XII        En jamás ó infeliz decir poidera     «¡Esto que teño é meu!», qu’ á sorte dura     N’ inda por conceder lle concedera     Un pouco de querer ou de ternura.     Nin un pouco d’ amor, que donde houbera     Pobreza, e soledad’ e desventura,     Groria, dicha e querer correndo pasan     Y á entradiña da porta non traspasan.       XIII        Sempre por dicha prá Vidal había     Caldo e máis pan n’ algún lariño alleo,     Y á máis á caridá non s’ extendía,     Que fora un mal matarlle outro deseo.     Que si á cousas mellores s’ afacía     Y outro váreo comer y outro recreo,     Traballo lle custara á bon seguro     Comer dempois berciñas e pan duro.       XIV        Tal conta á xente corda se botaba     Con parsimonia concençuda e grave,     E refráns sabios con afán buscaba     Dos que din «Nunca dés do que ben sabe.»     Y ô compango Vidal nunca probaba     Por qu’ era á sobriedá santa e saudabe,     Según á xente de poder decía,     Anqu’ ela ben folgaba e ben comía.       XV        Cando d’ os porcos á matanza viña,     ¡Qu’ amabre chamuscar nas limpas eiras     Ó despertar da fresca mañanciña!...     ¡Qu’ alegre fumo antr’ olmos e figueiras,     Olendo á cocho pó-los aires viña!     ¡Qu’ arremangar d’ as nenas mondongueiras!     ¡Qu’ ir e vir dend’ o banco hastr’ a cociña!     Y aló no lar, ¡qué fogo!, ¡qué larada!     ¡Qué rica e qué ben feita frixolada!       XVI        Fígado con cebola ben frixida     Y unha folliña de laurel cheirosa,     Qu’ inda á un morto ben morto dera vida     De tan rica, tan tenra e tan sabrosa.     Raxo en sorsa c’ un cheiro que convida,     Y á sangre d’ as morcillas sustanciosa     En fregada caldeira rebotando     A que fagan morcillas convidando.       XVII        Cuadro tan agradabr’ e farturento     Por tod’ á vecindá se repetía     Con garular, e risa, e gran contento,     Que suceso tan grande ó requería.     Mais por que lle sirvise de tormento,     Sólo na chouza de Vidal n’ había     Nin porco, nin mondongo, nin fartura,     Qu’ era todo nubrado e desventura.       XVIII        Nas frías pedras do seu lar sentado     Tan váreo movemento contempraba     De negra soledade acompañado:     Naide â festa do porco ó convidaba.     Qu’ era probe Vidal y era olvidado,     Y á presença d’ un probe alí estorbaba;     Por eso entre suspiros repetía:     «¡Ay, quén fora riquiño un soyo día!»       XIX        Tales eran decote os seus deseos,     Mais nunca, ¡triste sorte!, se cumprían;     E todos, todos de miseria cheos,     Anos tras anos sin cesar corrían.     X’ era bello Vidal, y os duros ceos     De tan negro sufrir non se doïan,     Qu’ inda ó porco Vidal nunca probara     Nin naide á tal festiña ó convidara.       XX        Tal com’ era costume á rica proba     Veciños con veciños se trocaban     (Ind’ oxe esta costume se renova),     Mais á Vidal veciño non chamaban,     Que fora indina misturanza boba     Ir á dar donde daiba non topaban,     E por eso Vidal, probe coitado,     Nunca catou morcilla ó desdichado.       XXI        Mas, ¡ay, pícaro mundo!, ¡mundo aleve!     ¿Quén de teus pasos e revoltas fía?     ¿Quén afirmar empávedo s’ atreve     Que non se pode á noite tornar día?     ¿Quén en tempo tan rápido e tan breve     Os conocidos de Vidal diría     Qu’ aquela triste homilde criatura     Iba nadar en ondas de ventura?       XXII        ¡Y así pasou!... Qu’ aquel que todo mira     Aló da inmensa e trasparente esfera,     Donde c’ os astros sentellantes xira,     Misericordia de Vidal tibera.     O torpe olvido dos podentes vira     Y á pena de Vidal compadecera,     E có seu brazo misterioso e forte     Trocou d’ un sopro á temeraria sorte.       XXIII        Tal pó-las portas de Vidal entrara     Como en campo sedento farto río,     Aló de Cáis harencia qu’ envidiara     O máis encopetado señorío.     Ucha d’ ouro ôs seus ollos relumbrara     Dándolle desvareo, e risa, e frío,     Sendo tamaña á dicha que sentía,     Qu’ o coraçón con ela non podía.       XXIV        Dempois chorou, sorreu, bicou á terra     Inda pó lo seu pranto humedecida,     E canta dicha á humanidad’ encerra     Verteuse do seu peito escandecida.     Logo volvendo en sí, casi s’ aterra     De ver ventura tan sin par cumprida,     E postrado ante Dios fervente ora     Y ó seu misterio portentoso adora.       XXV        Cumprido este deber, Vidal, reposto     De sorpresa tan grave e prasenteira,     Pónse limpio, amañado e ben composto,     Co á graciña de Dios por compañeira.     Cal s’ adimira d’ ó mirar tan posto,     Cal lle di qu’ é galán por derradeira,     Y anque calvo quedou como San Pedro,     Dinlle que ten risado pelo negro.       XXVI        Chámalle aquel «amigo» ¡cousa rara!,     Qu’ antes «¡Vidal!» con sorna lle desía,     Y outro lle volve pracenteiro á cara     Que nantronte ó caris lle retorsía.     Tal miniña de velo se trubara,     Tal outra xunta dél se revolvía,     E seica non faltou quen lle dixera     Que feito com’ un santo se volvera.       XXVII        Qu’ é triste ó rostro da mortal probeza     Qu’ entre ximidos e dolores nace,     Y hastra á hermosura ven cando riqueza     Có seu mirar risoño nos comprace,     Presta o diñeiro encanto e gentileza,     Y un Dios ó mesmo demo se tornara     Si tomando á figura de banqueiro     Remexése diñeiro e máis diñeiro.       XXVIII        Estos misterios son... eu me confundo     Y en van’ ôs espricar me propuñera;     Pero Vidal, filósofo profundo,     Qu’ anque xamáis nos libros deprendera     A conta propia deprendeu no mundo,     Non de mudansa tal se sorprendera,     Qu’ aló no seu caletre â adiviñara     Cando en ser rico con afán soñara.       XXIX        Por eso recibeu con cortesía     Recrebos, agasaxo e comprimento,     Q’ un tras outro homildoso lle facía,     Escoria vil do humano sentimento.     Él á baixesa d’ eles comprendía     Y anque vano nin torpe pensamento     Contra xentiñas tales meditaba,     Forte e seria lisión darlles pensaba.       XXX        Unha mañán á un santo e bon suxeto     Un quiño lle mercou, ¡soberbio quiño!,     Tan níveo, tan plantado e tan repleto     Cal nunca ó vira tal ningún veciño.     Era curto de perna, o lombo neto,     Do rabo hastra á cabeza redondiño,     Y ó coiro tan graxento relusía     Que mesmo de manteiga paresía.       XXXI        --¡Alabado sea Dios!--¡Dios ch’ ó bendiga!     --¡San Antonio ch’ ó garde!--así excramaban     Mentras qu’ ó cocho á paso de formiga     Y ó seu dono Vidal serios pasaban.     A falarlle á Vidal cada un s’ obriga     Qu’ ó porco xa mortiño contempraban     E n’ era de perder tan bon bocado     Pó-las mans de Vidal morto e salgado.       XXXII        Log’ ó berrido do infeliz pasente     Que sofre có coitelo morte dura     Fender ós aires no lugar se sente,     Pouco á pouco á gorxiña queda muda.     O suspiro postrer soa estredente,     A sangre corre, ó matachín xa suda,     E n’ aquel grave e quírtico momento     É o porco vida e mundo e pensamento.       XXXIII        O difunto alí está repantrigado,     C’ unha cebola n’ antraberta boca     (Qu’ inda parés qu’ á come ó desdichado),     Pero no-no chorés qu’ á él solo toca     Dormir sono tan triste descuidado,     Pois as iras d’ inferno non provoca     Nin groria ten nin porgatorio ardente,     Él dormirá insensible eternamente.       XXXIV        Non cab’ en sí Vidal de tan contento,     O cheiriño do porco ll’ enlouquece,     Qu’ entr’ os porcos nacidos é un portento     Aquel qu’ ante seus ollos aparece.     Certa satisfación, certo contento     No rostro d’ os presentes resplandece,     Que mesmo quer decir en lenguax mudo:     «¡Este sí que ch’ é un porco repoludo!»       XXXV        Mais c’ ó cocho Vidal soyo se encerra,     Mentras qu’ á xente aturrullada mira...     Cál se pasma, cál bufa, cál s’ aterra,     Que nunca tal n’ aquel lugar se vira,     Cal outro lle xurando eterna guerra,     Das voltas que dá ó mundo s’ adimira,     Pois que nunca en xamáis nengún veciño     Lle batera c’ á porta no fociño.       XXXVI        Era aquel un rifar desesperado,     Pero Vidal ó xordo se facía;     A noit’ enteira se pasou cerrado,     Y ô arbor primeiro do siguiente día,     C’ un varal de morcillas ben cargado     Que á pouco de cargado se rompía,     Apareceu lavado e reverendo     A todos c’ ó seu porte sorprendendo.       XXXVII        Él direitiño ô seu facer marchaba     Con paso despacioso camiñando,     E un sorrir nos seus labios s’ atopaba     Qu’ antroido iba dicindo ou contrabando.     Dempois con voz qu’ as xentes atroaba,     Foise de porta en porta perguntando:     --¿Déronlle"]]]