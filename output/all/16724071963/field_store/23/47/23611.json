[[["link","http://www.gutenberg.org/ebooks/59037"],["title","Cantares gallegos (#3)"],["body","venden limoada,     Outros augua que refresca,     Aqueles dulces resolio     Con rosquilliñas d’ almendra,     Os de máis alá sandías     Con sabrosas sirigüelas,     Mentras tanto qu’ algún cego     O son d’ alegre pandeira,     Toc’ un carto de guitarra     Para que bailen as nenas.     ¡Bendita á Virxe da Barca,     Bendita por sempre sea!     ¡Miña Virxen milagrosa,     En que tantos se recrean!     Todos van por visitala,     Todos alí van por vela     Na sua barca dourada,     Na sua barca pequena,     Dond’ están dous anxeliños,     Dous anxeliños que reman.     Alí chegou milagrosa     Nunha embarcaçón de pedra,     Alí, porque Dios ó quixo,     Sempre adoradores teña.     A pedra vala que vala,     Sírvelle de centinela,     E mentras dormen os homes,     El’ adoraçón lle presta     Con aquel son campanudo     Qu’ escoitar lonxe se deixa,     E á quen ó mar con bramidos     Humildosos lle contesta.     Cando as campanas repican     E á música retumbea,     Cal nun ceo, pó-las naves     Da recollidiña ygrexa,     Cand’ os foguetes estalan     Nos aires, e voces frescas     Pó-lo espaço, c’ as gaitiñas     E c’ os tambores se mescran,     Estonces a pedra vala     Tan alegr’ e tan contenta,     Qu’ anqu’ un cento de presoas     Brinca e salta enriva dela,     Coma si fose mociña,     Máis que unha pruma lixeira,     Alegre com’ unhas pascuas     Salta e rebrinca con elas.     Choven estonces presentes,     Choven estonces ofertas,     Que lle traen os romeiros     En feitiñas carabelas,     Diante da Virxe bendita,     Os pes da sagrada Reina,     E por eso alí lle cantan     Cando se despiden d’ ela:        _Nosa Señora da Barca_     _Ten ó tellado de pedra;_     _Ben ó pudera ter d’ ouro_     _Miña Virxe, si quixera._     VII         Fun un domingo,     Fun pó-la tarde,     Có sol que baixa     Tras dos pinares,     C’ as nubes brancas     Sombra dos ánxeles,     C’ as palomiñas     Qu’ as alas baten,     Con un batido     Manso e suave,     Atravesando     Vagos celaxes,     Mundos extraños     Qu’ en rayos parten,     Ricos tesouros     D’ ouro e diamante.     Pasin os montes,     Montes e valles,     Pasin llanuras     E soedades;     Pasin os regos,     Pasin os mares,     Con pes enxoitos     E sin cansarme.      —        Colleum’ a noite,     Noite brillante,     C’ unha luniña     Feita de xaspes,     E fun con ela     Camiño adiante,     C’ as estreliñas     Para guiarme,     Qu’ aquel camiño     Sólo elas saben.        Dempois á aurora     Có seu sembrante,     Feito de rosas     Veu á alumbrarme;     E vin estonces,     Antr’ o ramaxe     D’ olmos é pinos     Acobexarse,     Branca casiña     Con palomare,     Dond’ as pombiñas     Entran e sayen.     N’ ela s’ escoitan     Doçes cantares,     N’ ela garulan     Mozos galantes     C’ as rapaciñas     D’ outros lugares.     Tod’ é contento,     Tod’ é folgare,     Mentras a pedra     Bate que bate,     Mole que mole,     Dalle que dalle;     Con lindo gusto     Faille compases.        Non hay sitiño     Que máis m’ agrade     Qu’ aquel muhiño     D’ os castañares,     Dond’ hay meniñas,     Dond’ hay rapaces     Que ricamente     Saben loitare.     Donde rechinan     Hasta cansarse     Mozos e vellos,     Nenos é grandes;     E anque non queren     Qu’ aló me baixe,     Sin qu’ o soupera     Na casa naide,        _Fun ó mohiño_     _D’ ó meu compadre,_     _Fun pó-lo vento,_     _Vin pó-lo aire._     VIII         Un repoludo gaitero     De pano sedán vestido,     Com’ un príncipe cumprido,     Cariñoso e falangueiro,     Antr’ os mozos o pirmeiro     E nas siudades sin par,     Tiña costum’ en cantar     Aló pó-la mañanciña:     _Con esta miña gaitiña_     _As nenas ei d’ engañar._        Sempre pó-la vila entraba     Con aquel de señorío,     Sempre con poxante brío     Co tambor s’ acompasaba:     E si na gaita sopraba,     Era tan doçe soprar,     Que ven fixera en cantar     Aló pó-la mañanciña:     _Con esta miña gaitiña_     _As nenas ei d’ engañar._        Todas por él reloucaban,     Todas por él se morrían,     S’ ó tiñan cerca, sorrían,     S’ ó tiñan lonxe, choraban.     ¡Mal pecado!, non coidaban     Que c’ aquel seu frolear     Tiña costum’ en cantar     Aló pó-la mañanciña:     _Con esta miña gaitiña_     _As nenas ei d’ engañar._        Camiño da romería,     Debaixo d’ unha figueira,     Canta meniña solteira     ¡Quérote!, lle repetía...,     Y él c’ á gaita respondía     Por á todas envoucar,     Pois ven fixeira en cantar     Aló pó-la mañanciña:     _Con esta miña gaitiña_     _As nenas ei d’ engañar._        Elas louquiñas bailaban     E por xunta d’ él corrían,     Cegas..., cegas que no vían     As espiñas qu’ as cercaban;     Probes palomas, buscaban     A luz qu’ as iba queimar,     Pois qu’ él soupera cantar     Aló pó-la mañanciña:     _Ó son da miña gaitiña_     _As nenas ei d’ engañar._        ¡Nas festas, cánto contento!     ¡Cánta risa nas fiadas!     Todas, todas namoradas     Deranll’ ó seu pensamento;     Y él que d’ amores sedento     Quixo á todas engañar,     Cand’ as veu dimpois chorar     Cantaba nas mañanciñas:     _Non sean elas toliñas,_     _Non veñan ô meu tocar._     IX         Díxome nantronte ó Cura     Qu’ é pecado...     Mais aquel de tal fondura     Como ó facer desbotado.        Dalle que dalle ó argadelo,     Noite é día,     E pensa e pensa n’ aquelo,     Porfía que te porfía...        Sempre malla que te malla,     Enchendo á cunca,     Porque ó que ó diantre traballa     Din que acaba tarde ou nunca.        Canto máis digo _¡arrenegado!_,     _¡Demo fora!_,     Máis ó demo endemoncrado,     M’ atenta dempois y agora.        Mais ansias teño, mais sinto,     ¡Rematada!,     Que non me queira Xacinto     Nin solteira nin casada.        Porque d’ este ou d’ outro modo,     A verdá digo,     Quixera atentalo e todo,     Como m’ atenta ó enemigo.        ¡Que é pecado..., miña almiña!     Máis que sea;     ¿Cál non vay, s’ é rapaciña,     Buscando ó que ben desea?        Nin podo atopar feitura,     Nin asento,     Que me está dando amargura     Sempre este mal pensamento.        Din que parês lagarteiro     Desprumado,     S’ é verdad, ¡meu lagarteiro     Ten-m’ ó coraçón prendado!        «Cara de pote fendido»,     Ten d’ alcume;     Mellor que descolorido     Queróo tostado de lume.        S’ elas calente miraran     Meu amore,     Nin toliña me chamaran,     Nin ti me fixeras dore.        Vino unha mañana d’ orballo,     Á mañecida,     Durmindo ô pe d’ un carballo,     Enriba d’ a erba mollida.        Arrimeime paseniño     A sua veira,     E sospiraba mainiño     Como brisa mareeira.        E tiña á boca entr’ aberta,     Com’ un neno     Que mirand’ ó ceu desperta     Deitadiño antr’ ó centeno.        Y as guedellas enrisadas     Lle caían,     Cal obellas en manadas,     Sobre as froliñas que abrían.        ¡Meu Dios! ¡Quén froliña fora,     Das d’ aquelas...     Quen as erbas qu’ en tal hora,     O tiñan pretiño d’ elas!        ¡Quén xiada, quén orballo,     Qu’ ó mollou!     ¡Quén aquel mesmo carballo     Que c’ as pónlas ó abrigou!        Mentras qu’ así ó contempraba     Rebuleu,     E pensei que me afogaba,     O corazonciño meu.        Bate que bate, batía     Sin parar,     Mais eu tembrando decía,     Agora ll’ ei de falar.        E volveu á rebulir     Muy paseniño,     ¡Ay!, e votei á fuxir,     Lixeira pó-lo camiño.        Despois chora que te chora     Avergonzada,     Dixen:--S’ el non me namora,     Non lle direi nunca nada.        E non me namora, non,     ¡Maldizoado!     Mentras ó meu coraçón     Quérelle anque sea pecado.        E vai tras d’ outras mociñas     Tan contento,     Y eu, con unhas cadiñas     Prendino ô meu pensamento.        E que queira que non queira,     Está conmigo,     Y á postre, y á derradeira,     Con él m’ atenta ó enemigo.        ¡Sempre malla que te malla     _Enchendo á cunca!_     _Y é qu’ ó qu’ ó demo traballa,_     _Acabará tarde ou nunca._        Por eso, anqu’ ó Cura dixo     Qu’ é pecado,     Mal que tanto mal me fixo,     Nunca ó darei desbotado.     X         «Quixente tanto, meniña,     Tivenche tan grande amor,     Que para min eras lua,     Branca aurora e craro sol,     Augua limpa en fresca fonte,     Rosa do xardín de Dios,     Alentiño do meu peito,     Vida do meu corazón.»     Así che falín un día     Camiñiño de San Lois,     Tod’ oprimido d’ angustia,     Todo ardente de pasión;     Mentras que ti m’ escoitabas,     Depinicando unha frol,     Por qu’ eu non vise os teus ollos     Que refrexaban traiciós.     Dempois que _sí_ me dixeches,     En proba de teu amor,     Décheme un carabeliño,     Que gardín no corazón.     ¡Negro carabel maldito     Que me fireu de dolor!...     Mais á pasar pó-lo río     ¡O carabel afondou!...     _«Tan bó camiño ti leves_     _Com’ ó carabel lebou.»_     XI         _Campanas de Bastabales,_     _Cando vos oyo tocar,_     _Mórrome de soidades._       I        Cando vos oyo tocar,     Campaniñas, campaniñas,     Sin querer torno á chorar.      —        Cando de lonxe vos oyo,     Penso que por min chamades,     E das entrañas me doyo.      —        Dóyome de dor ferida,     Qu’ antes tiña vida enteira     Y oxe teño media vida.      —        Sólo media me deixaron     Os que d’ aló me trouxeron,     Os que d’ aló me roubaron.      —        Non me roubaran, traidores,     ¡Ay!, uns amores toliños,     ¡Ay!, uns toliños amores.      —        Qu’ os amores xa fuxiron,     As soidades viñeron...     De pena me consumiron.       II        Aló pó-la mañanciña     Subo enriva dos outeiros     Lixeiriña, lixeiriña.      —        Com’ unha craba lixeira,     Para oir das campaniñas     A batalada pirmeira.      —        A pirmeira d’ alborada     Que me traen os airiños,     Por me ver máis consolada.      —        Por me ver menos chorosa,     Nas sus alas má traen     Rebuldeira e queixumbrosa.      —        Queixumbrosa e retembrando     Por antr’ a verd’ espesura,     Por antr’ o verde"]],[["link","http://www.gutenberg.org/ebooks/59037"],["title","Cantares gallegos (#4)"],["body","o.      —        E pó-la verde pradeira,     Por riba da veiga llana     Rebuldeira e rebuldeira.       III        Paseniño, paseniño,     Vou pó-la tarde calada,     De Bastabales camiño.      —        Camiño do meu contento;     Y en tant’ o sol non s’ esconde,     Nunha pedriña me sento.      —        E sentada estou mirando     Cóm’ á lua vay sahindo,     Cóm’ ó sol se vay deitando.      —        Cál se deita, cál s’ esconde,     Mentras tanto corre á lua     Sin saberse para dónde.      —        Para dónde vay tan soya,     Sin qu’ á os tristes qu’ á miramos     Nin nos fale nin nos oya.      —        Que si oira e nos falara,     Moitas cousas lle dixera,     Moitas cousas lle contara.       IV        Cada estrela, o seu diamante;     Cada nube, branca pruma,     Trist’ á lua marcha diante.      —        Diante marcha crarexando     Veigas, prados, montes, ríos,     Dond’ ó día vay faltando.      —        Falt’ ó día, e noit’ escura     Vaixa, vaixa pouc’ á pouco,     Por montañas de verdura.      —        De verdur’ e de follaxe,     Salpicada de fontiñas     Vaixo á sombra do ramaxe.      —        Do ramaxe donde cantan     Paxariños piadores,     Que c’ aurora se levantan.      —        Que c’ á noite s’ adormecen     Para que canten os grilos     Que c’ as sombras aparecen.       V        Corre ó vento, ó río pasa,     Corren nubes, nubes corren     Camiño da miña casa.      —        Miña casa, meu abrigo:     Vanse todos, eu me quedo     Sin compaña nin amigo.      —        Eu me quedo contemprando     As laradas d’ as casiñas     Por quen vivo sospirando.      —        Ven á noite..., morre ó día,     As campanas tocan lonxe     O tocar d’ _Ave María_.      —        Elas tocan pra que rece,     Eu non rezo, qu’ os saloucos     Afogándome parece     Que por min tên que rezar;     _Campanas de Bastabales,_     _Cando vos oyo tocar,_     _Mórrome de soidades._     XII       I        Vint’ unha crara noite,     Noitiña de San Xoán,     Poñend’ as frescas herbas     Na font’ á serenar.     E tan bonit’ estabas,     Cal rosa no rosal,     Que d’ orballiño fresco     Toda cubert’ está.     Por eso namorado,     Con manso sospirar     Os meus amantes brazos     Voteiche pó-lo ban.     E ti con doçes ollos     E máis doçe falar,     Meiguiña m’ envoucastes     En pracido solás.     As estrelliñas todas     Qu’ aló no espaço están,     Sorrindo nos miraban     Con soave craridá.     E foron, ¡ay!, testigos     D’ aquel teu sospirar     Qu’ ô meu correspondía     Con amoriño igual.     Pero dempois con outros     Máis majos e galans     (Mais non que máis te queiran,     Qu’ haber non haberá),     Tamén, tamén, meniña,     Soupeches praticar     A sombra dos salgueiros     Cabo do romeiral.     Por eso eu che cantaba     En triste soledá,     Cando, ¡ay de min!, te vía     Con eles parolar.     Coida, miña meniña,     Das práticas que dás,     _Que donde moitos cospen,_           _Lama fan_.       II        ¡Qué triste agora te vexo!...     ¡Qué triste, nena, estás!...     ¿Os teus frescos colores,     Dónde, meniña, van?     ¿O teu mirar sereno,     O teu doçe cantar,     Dónde, meniña, dónde,     Coitada toparás?     Xa non te vin, meniña,     Na noite de San Xoán     Poñend’ as frescas herbas     Na font’ á serenar.     Xa non te vin fresquiña     Cal rosa nó rosal,     Que muchadiña estabas     De tanto saloucar.     Hôra de dor ferida     Buscando á honriña vas,     Á honriña que perdeches,     Mais ¿quén ch’ á volverá?     Eu ben, miña meniña,     Ben ch’ á quixera dar,     Qu’ aquel que ben te quixo     Dóise de verte mal.     Mais anque dir, eu diga,     Que limpa, nena estás,     Respóndenme sorrindo     Por se de min bulrar.     «Ben sabes, Farruquiño,     Farruco dó Pombal,     _Que donde moitos cospen,_           _Lama fan_.»     XIII         _San Antonio bendito,_     _Dádeme un home,_     _Anque me mate,_     _Anque m’ esfole._        Meu santo San Antonio     Daime un homiño,     Anqu’ ó tamaño teña     D’ un gran de millo.        Daimo, meu santo,     Anqu’ os pes teña coxos,     Mancos os brazos.      —        Unha muller sin home...     ¡Santo bendito!     É corpiño sin alma,     Festa sin trigo.        Pau viradoiro,     Qu’ onda queira que vaya     Troncho que troncho.      —        Mais en tend’ un homiño,     ¡Virxe do Carme!,     Non hay mundo que chegue     Para un folgarse.        Que zamb’ ou trenco,     Sempr’ é bó ter un home     Para un remedio.      —        Eu sey d’ un que cobiça     Causa miralo,     Lanzaliño de corpo,     Roxo e encarnado.        Carniñas de manteiga,     E palabras tan doçes     Cal mentireiras.      —        Por él peno de día,     De noite peno,     Pensando nós seus ollos     Color de ceo.        Mais el xa doito,     D’ amoriños entende,     De casar pouco.      —        Facé, meu San Antonio,     Qu’ onda min veña,     Para casar conmigo,     Nena solteira.        Que levo en dote     Unha culler de ferro,     Catro de boxe.      —        Un hirmanciño novo     Que xa ten dentes,     Unha vaquiña vella     Que non da leite...        ¡Ay!, meu santiño,     Facé que tal suceda     Cal vo lo pido.      —        San Antonio bendito,     Dádeme un home,     Anque me mate,     Anque m’ esfole.        Que zamb’ ou trenco,     Sempr’ é bó ter un home     Para un remedio.     XIV         Acolá enriba     Na fresca montaña,     Qu’ alegre se crobe     De verde retama,     Meniña morena     De branco vestida,     Nubiña parece     No monte perdida.     Que xira, que corre,     Que torna, que pasa,     Que rola, e mainiña     Serena se para.        Xa embolta se mira     N’ espuma que salta,     Do chorro que ferve     Na rouca cascada.     Xa erguida na punta     De pena sombrisa,     Inmoble cal virxe     De pedra se mira.     A cofia de liño     A os ventos soltada,     As trenzas descoida     Qu’ os aires espallan;     Tendida-las puntas     Do pano de seda,     As alas d’ un ánxel     De lonxe semellan.     Si as brisas da tarde     Xogando con elas     As moven ca gracia     Qu’ un ánxel tivera.     Eu penso, ¡coitado     De min!, que me chaman     Si as vexo bulindo     Na verde enramada,     Mas ¡ay!, qu’ os meus ollos     M’ engañan traidores,     Pois vou, e lixeira     Na niebra s’ esconde;     S’ esconde outras veces     Na sombra dos pinos     E cant’ escondida     Cantares dulciños,     Qu’ abrasan, que firen,     Ferida d’ amor,     Que teño feitiña     No meu coraçón.        ¡Qué feita, qué linda,     Qué fresca, qué branca,     Dou Dios á meniña     Da verde montaña!     ¡Qu’ hermosa parece,     Que chore, que xima;     Cantando, sorrindo,     Disperta, dormida!     ¡Ay!, si seu pay     Por regalo ma dera,     ¡Ay!, non sentira     No mundo máis penas.     ¡Ay!, que por tela     Conmigo por dama,     _Eu llá vestira,_     _Eu llá calzara._     XV         _Adiós ríos, adiós fontes,_     _Adiós regatos pequenos,_     _Adiós vista dos meus ollos,_     _Non sei cándo nos veremos._        Miña terra, miña terra,     Terra donde m’ eu criei,     Hortiña que quero tanto,     Figueiriñas que prantei.        Prados, ríos, arboredas,     Pinares que move ó vento,     Paxariños piadores,     Casiña do meu contento.        Muhiño d’ os castañares,     Noites craras de luar,     Campaniñas timbradoras     Da igrexiña dó lugar.        Amoriñas d’ ás silveiras     Qu’ eu lle dab’ ó meu amor,     Camiñiños antr’ ó millo,     ¡Adiós para sempr’ adiós!        ¡Adiós groria! ¡Adiós contento!     ¡Deixo á casa onde nacín,     Deixo á aldea que conoço,     Por un mundo que non vin!        Deixo amigos por extraños,     Deixo a veiga pó-lo mar,     Deixo, en fin, canto ben quero...     ¡Qué pudera non deixar!...         Mais son probe, e mal pecado,     A miña terra n’é miña,     Qu’ hastra lle dan de prestado     A veira por que camiña     Ó que naceu desdichado.        Téñovos, pois, que deixar,     Hortiña que tanto amei,     Fogueiriña do meu lar,     Arboriños que prantei,     Fontiña do cabañar.        Adiós, adiós, que me vou,     Herbiñas do camposanto,     Donde meu pay s’ enterrou,     Herbiñas que biquey tanto,     Terriña que nos criou.        Adiós, Virxe d’ Asunción,     Branca com’ un serafín,     Lévovos no coraçón:     Pedídelle á Dios por min,     Miña Virxe d’ Asunción.        Xa s’ oyen lonxe, moy lonxe,     As campanas do pomar,     Para min, ¡ay!, coitadiño,     Nunca máis han de tocar.        Xa s’ oyen lonxe, máis lonxe...     Cada balada é un dolor;     Voume soyo, sin arrimo...     Miña terra, ¡adiós!, ¡adiós!        ¡Adiós tamén, queridiña...     Adiós por sempre quizáis!...     Dígoch’ este adiós chorando     Desd’ á veiriña do mar.     Non m’ olvides, queridiña,     Si morro de soidás...     Tantas legoas mar adentro...     ¡Miña casiña!, ¡meu lar!     XVI         _Eu ben vin estar ó moucho_     _Enriba d’ aquel penedo:_     _¡Non che teño medo, moucho,_     _Moucho, non che teño medo!_       I        Unha noite, noite negra,     Com’ os pesares qu’ eu teño,     Noite filla das sombrisas,     Alas que extenden os medos;     Hora en que cantan os galos,     Hora en que xemen os ventos,     En qu’ as _meigas_ bailan, bailan,     Xuntas có demo pirmeiro,     Arrincando verdes robres,     Portas e tellas fendendo,     Todas de branco vestidas,     Tendido-los brancos pelos     Contra quen os cans oubean     Agoirando triste enterro;     Cando relumbrar se miran     Antr’ os toxales espesos,     Cal encendidas candeas     Ollos de lobo famento,     E os ramallaxes dos montes     Antre sí murmuxan quedos,     E as follas secas qu’ espallan     Os aires da noite inquietos     En remuiños se xuntan     Con longo estremecemento;     Indo camiño da igrexa,     Soya cós meus pensamentos     Cabo da fonte da Virxe     Pretiño do cimenterio,     Dempois de sentir un sopro     Que me deixou sin alento:     _Eu ben vin estar ó moucho_     _Enriba d’ aquel penedo._       II        Arrepuïñadas todas     As carnes se me puñeron,     E os cabelos no curuto "]]]