[[["link","http://www.gutenberg.org/ebooks/42198"],["title","I funghi mangerecci e velenosi dell'Europa media (#3)"],["body","lo congiunge col luogo dove nasce e che si chiama _gambo_ (Tav. I, fig. 3, c). Alla sommità del gambo si trova l'_anello_ (Tav. I, fig. 3-4, d), specie d'invoglio parziale per proteggere gli organi della riproduzione, e che quando il fungo è maturo riesce d'ornamento al gambo. Alla base del gambo poi si trova la _volva_ (Tav. I, fig. 3-4, e) che è l'invoglio generale e che serve a difendere il fungo nel primo sviluppo. Crescendo poi il fungo rompe la volva, rimanendo essa in parte aderente al cappello sotto forma di verruche o brandelli (Tav. V, VI, VII ecc.) e in parte investendo la base del gambo in forma di sacco col margine lacerato o regolarmente disposto a lobi (Tav. I, fig. 3, e). — Nella maggior parte dei funghi però tanto l'anello che la volva sono assai tenui e spariscono affatto appena incominciano a svilupparsi le parti del ricettacolo, e perciò si dicono essere senza anello e senza volva.  Le =Poliporacee= e le =Idnacee= hanno il medesimo sviluppo e la medesima forma di ricettacolo delle Agaricacee, manca però quasi sempre la volva, e l'anello si trova soltanto in qualche specie. Differiscono però nell'imenio, che nelle Poliporacee è formato da tubetti saldati insieme, formanti alla estremità inferiore una superficie porosa (Tav. LXXXV, fig. c), e nelle Idnacee è costituito da aculei che coprono la parte inferiore del cappello (Tav. XCIX). Gli organi della riproduzione, cioè i basidii e le spore, si formano nella cavità dei tubi e alla superficie degli aculei.  Le =Clavariacee= hanno un ricettacolo affatto diverso (Tav. C-CII). Non vi è cappello, ma soltanto una specie di gambo che si chiama _tronco_, dal quale si sviluppano dei rami cilindrici o compressi che si biforcano una o più volte e danno al fungo l'aspetto d'un cespuglio in miniatura. Tutta la superficie dei rami è coperta dalla membrana imenifera, che porta gli organi della fruttificazione identici ai già indicati.  Le =Vescie= (Gasteromicetee) hanno il ricettacolo globoso o ovato, che si chiama _utero_, il quale è raramente fornito di gambo (Tav. CX-CXI). L'utero è esteriormente coperto da una o due membrane che si chiamano _peridio_, il quale racchiude una sostanza bianca, compatta, detta la _gleba_, che nel fungo maturo diventa gialla o verdastra e si riduce in polvere. Gli organi della riproduzione, eguali a quelli delle Imenomicetee, stanno nella gleba, e la polvere interna è tutta formata dalle spore mature.  Le =Spugnole= (Discomicetee) hanno pure un ricettacolo speciale che si chiama _mitra_, costituito da una specie di cappello ovato piramidale tutto coperto da fossette o alveoli, nei quali si trovano gli organi della riproduzione (Tav. CIV-CVIII). In questa classe di funghi le spore non si generano all'apice, ma nell'interno delle cellule claviformi, le quali sono generalmente più allungate che presso le Imenomicetee e si distinguono col nome di _teche_ o _aschi_. In ogni teca si trovano generalmente otto spore (Tav. CVI, fig. c). Quando la spora è matura esce dalle teche che si aprono alla sommità per uno opercolo.  I =Tartufi= (Tuberacee) hanno il ricettacolo della forma d'un _tubero_ (Tav. CXII), che nasce e si sviluppa sotto terra. La sostanza interna è carnosa, costituita da una polpa compatta percorsa da venature di diverso colore. La superficie è composta da una pellicula per lo più bitorzolata o anche liscia, che racchiude la polpa. Gli organi della riproduzione stanno nell'interno, e sono simili a quelli delle Spugnole, cioè le spore si generano nelle teche (Tav. CXII, fig. II, c).   Norme per la raccolta, preparazione e conservazione dei funghi.  I mezzi empirici che si usano generalmente per distinguere i funghi buoni dai cattivi o non sono efficaci, come p. es. il prezzemolo, il cucchiaio d'argento ecc., o non sono sempre sicuri. Così il sapore amaro, piperato, acre, il cangiamento di colore della carne del fungo al taglio, per giudicare il fungo venefico; o viceversa il sapore dolce, l'odore grato di farina fresca o di frutta, il colore bianco, immutabile, per ritenere il fungo mangereccio. Sonvi dei funghi velenosi che hanno buon odore e sapore, a cagion d'esempio il ~Moscario~, e funghi mangerecci con sapore acre e piperato, come il ~Lapacendro~ (fungo del Pin, del sangue) ecc. Conviene dunque conoscere bene le specie basati sui caratteri che vengono esposti per ogni fungo, e scegliere soltanto quegli individui sui quali non si ha alcun dubbio, dietro le seguenti precauzioni:  1. I funghi si devono raccogliere sempre a tempo asciutto e dopo scomparsa la rugiada, specialmente se si vogliono disseccare e conservare per l'inverno. A tempo umido o subito dopo la pioggia sono viscosi, acquosi, insipidi, meno nutrienti e perciò meno digeribili. Non sono da raccogliere che individui giovani o non ancora intieramente sviluppati. Quando il fungo è vecchio diventa sempre pericoloso pel motivo che la carne si fa molle ed incomincia a putrefarsi, ed allora si sviluppano i veleni che si riscontrano nelle sostanze in decomposizione e che si conoscono sotto il nome di formazioni tomainiche. Anche gli individui corrosi dagli insetti sono da rigettare. Non si devono strappare dalla terra, ma tagliare il gambo alla base, altrimenti la terra penetra nelle lamelle o nei pori ecc., ed è sempre difficile purgarli completamente.  2. Nella preparazione ad uso di cucina alle qualità viscose o squamose si devono levare la pelle e le squame del cappello; se hanno le lamelle o i tubi troppo sviluppati si tagliano via; inoltre a quelli che hanno il gambo tenace esso deve togliersi, come pure l'anello e la volva. Tutte queste parti, benchè innocue, siccome sono membranacee, diminuiscono il gusto dei funghi e li rendono meno digeribili. In regola generale si deve ritenere soltanto la parte carnosa del fungo per uso culinario.  3. Per la conservazione i funghi preparati come al n. 2 si tagliano a pezzetti, si distendono sopra delle assi o dei graticci, e si espongono in luogo asciutto all'aria fino a che sono perfettamente disseccati, indi si pongono in sacchetti ermeticamente chiusi e si appendono in luoghi asciutti ed arieggiati. In questa maniera si conservano anche per un anno. Avanti di cuocerli devono essere posti per alcune ore nell'acqua tiepida.  Se i funghi vengono usati come semplice condimento allora appena disseccati si pestano in un mortaio e si riducono in polvere. Si pone la polvere in vasi ben otturati e si usa specialmente a profumare le salse. Anche i cibi trattati con questa polvere prendono un gusto speciale e molto delicato.   Cucinatura dei funghi.  Molti funghi si possono mangiare anche crudi, come sarebbe il ~Prataiuolo~, la ~Mazza di Tamburo~, le ~Ditole~ (Ciatte d'orso), il ~Porcino~ (Brisa), il ~Poliporo ovino~, il ~Poliporo confluente~ ecc. I boscaiuoli della Selva nera, a stagione favorevole, si cibano quasi esclusivamente di funghi crudi, che mangiano col pane e raramente condiscono con un po' d'olio e di pepe.  La maggior parte però dei funghi devono essere cotti per potersene cibare. In generale non si devono lasciar cuocere lungamente. Per le specie più tenere, come l'~Uovolo~, l'~Amanita vaginata~, l'~Amanita solitaria~, il ~Prugnolo~ ecc. è più che sufficiente una mezz'ora; per le specie che si preparano disfritte, come le ~Vescie~, l'~Amanita vaginata~ ecc. bastano dieci minuti o un quarto d'ora; per le specie poi più tenaci occorre un'ora circa.  Diverse sono le maniere di cucinare i funghi; ne accennerò solamente qualcheduna delle più pratiche ed economiche, rimandando per più estese notizie ai libri di cucina.  1. La più semplice e comune maniera si è di prepararli ad ~uso intingolo~. Tagliati i funghi a pezzetti e ben lavati si pongono nella casseruola a freddo con metà olio d'ulivo e metà burro, prezzemolo, aglio o cipolla, pepe e sale, e si lasciano bollire finchè sia svaporata l'acqua che essi formano e rimanga il solo condimento, indi se non sono ancora cotti vi si aggiunge di frequente un po' d'acqua calda o meglio del brodo di carne, però poco alla volta in modo che i funghi rimangano sempre nel condimento; a cottura perfetta si unisce del formaggio grattuggiato e si servono.  2. ~Alla graticola~. Si prende il cappello del fungo senza gambo, si dispone sulla graticola in modo che la parte concava rimanga rivolta all'in su, e vi si pone sopra un ripieno col gambo finamente triturato, prezzemolo, sale, pepe e olio. In breve tempo sono cotti. Col medesimo trattamento si possono cuocere, invece che sulla graticola, in uno stampo da torta.  3. ~A uso frittura~. Si prende il cappello dei funghi più teneri, se è sottile, intiero, se molto carnoso tagliato a fette; le vescie si tagliano pure a fette traversali, indi si tingono i pezzi nell'uovo sbattuto, si ripiegano nella farina di frumento e si friggono.  Bastano 10-15 minuti per la cottura. Devono essere serviti caldi, onde riescano gustosi.  4. ~Al pasticcio di maccheroni~. Si preparano i funghi e si cuociono come al n.º 1, poi si uniscono ai maccheroni, si involgono nella sfogliata e si pongono nello stampo come si usa col solito pasticcio di maccheroni.  5. ~A uso bodino o torta~. I funghi si tagliano fini, si fa loro perdere l'acqua naturale in una casseruola, indi si mescolano, proporzionatamente alla grandezza dello stampo, con pane bagnato nel latte, uova, sale, burro o lardo, e la pasta così formata si pone nello stampo di bodino o torta spalmato col burro.     PARTE SPECIALE  DESCRIZIONE DELLE SPECIE     I. IMENOMICETEE     Famiglia delle Agaricacee   Genere Amanita.  Funghi carnosi, nel primo sviluppo involti in un sacco membranaceo squamoso-farinoso, detto _volva_, che nel fungo completo si squarcia e resta aderente alla base del gambo sotto forma di calza, per lo più all'apice libera e lobata; gambo quasi sempre con anello il cui tessuto è separato da quello del cappello, per cui facilmente si possono staccare uno dall'altro; lamelle libere o attenuato-appressate al gambo; spore _bianche_ (jaline), liscie, globose, globoso-ellittiche o"]],[["link","http://www.gutenberg.org/ebooks/42198"],["title","I funghi mangerecci e velenosi dell'Europa media (#4)"],["body","llungate.  AMANITA CAESAREA Scop. — Tavola I.  ~Nome italiano:~ Uovolo, Uovolo buono. ~Nome volgare:~ Bragaldo rosso (Storo), Bolèt, Fongo ovo, Coco bon (Italia). ~Nome francese:~ Oronge vraie. ~Nome tedesco:~ Kaiserling.  Nel primo sviluppo è inchiuso in una volva bianca e presenta l'aspetto di un uovo. Indi la volva si apre e il fungo s'innalza presentando un cappello (_a_) convesso che poi si spiana, col margine striato, tinto d'un bel ranciato o rosso-ranciato; le lamelle (_b_) sono spesse, color giallo-uovo, libere al gambo, cioè non aderenti allo stesso; il gambo (_c_) è pieno internamente sul principio, poi diventa vuoto, tubuloso, color giallo come le lamelle, all'apice porta l'anello (_d_) del medesimo colore, striato esternamente; alla base del gambo si trova la volva (_e_) di color bianco, col bordo lobato; la carne è bianca, con striscie gialle sotto l'epidermide, di odore e sapore gradevole; la spora è di forma ovale, di color bianco-vitreo, della dimensione di 10-12 × 6-7 µ., cioè lunga da 10 a 12 millesimi di millimetro e larga da 6 a 7: i basidii sono clavati, 40-45 × 8-10 µ., cioè lunghi 40 a 45 e larghi 8 a 10 millesimi di millimetro[4].     [4] Giudicai opportuno di dare, per chi può far uso del    microscopio, anche la dimensione degli organi della riproduzione,    affinchè abbia sott'occhio tutti i dati specifici del fungo.    L'unità di misura è il millesimo di millimetro, e l'ingrandimento    delle spore e dei basidi nelle tavole è di 750 diametri.  Cresce nei boschi della zona della vite. Trento a Gocciadoro, Rovereto, Giudicarie, Val di Non, Verla, ecc.  È una delle specie _più squisite_. Era già nota ed apprezzata dai Greci e dai Romani. Si può facilmente distinguere da ogni altro; l'unica specie colla quale può confondersi sarebbe il ~Moscario~ quando ha perduto le verruche del cappello; però, anche in questo stato, è subito distinto se si osserva che quest'ultimo ha sempre le lamelle e il gambo bianchi, mentre l'~Uovolo~ li ha sempre gialli.    [Illustrazione: Tav. I — Amanita caesarea Scop. (Uovolo)    _Bresadola dis._ — _Lit. G. Zippel Trento_]  ~Spiegazione delle figure:~ 1. Fungo giovane ancora inchiuso nella volva. 2. Il medesimo sezionato, dove si scorgono i rudimenti del cappello, delle lamelle e del gambo. 3. Fungo sviluppato. 4. Il medesimo sezionato per vedere la disposizione delle lamelle, la cavità del gambo ecc. 5. 1 basidii ingranditi 750 volte. 6. Le spore allo stesso ingrandimento.  AMANITA OVOIDEA Bull. — Tav. II.  ~Nome italiano:~ Farinaceo. ~Nome Volgare:~ Farinon, Coch bianch, Oeuf bianch. ~Nome franc.~ Oronge blanche.  Si sviluppa come l'Uovolo. Ha cappello da emisferico spianato, bianco, con leggiera tinta nocciola o pagliarina, liscio come pelle di guanto, col margine nel fungo giovane farinoso-frangiato; lamelle molto spesse, ventricose, cioè più larghe nel mezzo, libere dal gambo, bianche; gambo solido (pieno internamente), alla base radicato nella terra, tutto coperto da fiocchi farinosi che scompaiono nel fungo adulto; anello bianco, tomentoso-farinoso, fragile, che sparisce nel completo sviluppo; volva persistente, tenace, bianca, poi giallastra; carne bianca, di grato sapore ed odore; spora ovata, bianca, 9-10 × 6-7 µ.; basidi clavati, 35-40 × 8-10 µ.  Nasce nelle boscaglie di collina sotto le quercie e i castagni. Io non l'ho ancora trovato nel Trentino, ma mi fu detto che si trova nel tenere di Arco e di Ala, dov'è conosciuto sotto il nome di Bragaldo, nome del resto che nel Trentino vien dato a qualunque sorta di fungo.  È specie _mangereccia_ molto buona, ma meno pregiata dell'Uovolo.    [Illustrazione: Tav. II — Amanita ovoidea Bull. (Farinaccio)    _Bresadola dis._ — _Lit. G. Zippel Trento_]  ~Spiegazione delle figure:~ _a_ Fungo giovane inchiuso nella volva. _b_ Fungo sviluppato. _c_ Sezione verticale del medesimo. _d_ Basidi. _e_ Spore.  AMANITA PHALLOIDES Fr. — Tav. III.  ~Ital.~ Tignosa verdognola. ~Franc.~ Oronge verte. ~Ted.~ Grünlicher Knollenblätterschwamm.  Ha cappello da prima obovato, indi campanulato, poi spianato, a tempo umido un po' viscido, a tempo secco sericeo-lucente, di color bianco-citrino o verdognolo o anche grigio-olivastro; lamelle spesse, bianche, verso il gambo rotondate ed appressate allo stesso; gambo internamente da prima pieno, poi con cavità, attenuato verso la sommità, coperto da piccoli fiocchi che presto cadono rimanendo liscio, di colore biancastro; anello membranaceo, bianco-giallognolo, esternamente striato; volva membranacea, bianca, persistente, a margine lobato; carne bianca, nel fungo giovane senza odore, ma nel fungo adulto d'un odore forte, nauseante, quasi cadaverico; basidi clavati, 35-40 × 7-10 µ.; spore ovato-sferiche, bianche, 8-9 × 7-8 µ.  Nasce nei boschetti a foglia di collina in estate e autunno, dovunque.  È uno dei funghi _più velenosi_; anzi si giudica il più pericoloso di tutti; nè si conosce finora rimedio efficace contro la natura particolare del veleno che contiene, il quale è conosciuto sotto il nome di _Fallina_. Anche nel fungo disseccato ne sarebbe contenuto l'1%. Fu esperimentato sopra cani e gatti che questo veleno produce la morte facendone delle iniezioni sottocutanee a ragione di mezzo milligramma per chilogramma d'animale. È quindi della massima importanza di ben conoscerlo, onde evitare le conseguenze funeste che derivano dal cibarsene. La maggior parte dei casi di avvelenamento seguiti da morte, dei quali si ha potuto constatare la causa, provenivano da questa Amanita.    [Illustrazione: Tav. III — Amanita phalloides Fr. var. viridis   (Bubbola verdognola) (VELENOSO)    _Bresadola dis._ — _Lit. G. Zippel Trento_]  ~Spiegazione delle figure:~ _a-b_ Fungo in vario grado di sviluppo. _c_ Sezione verticale. _d_ Basidi. _e_ Spore.  AMANITA VERNA Bull. — Tav. IV.  ~Ital.~ Tignosa di primavera. ~Franc.~ Oronge printanière. ~Ted.~ Weisser Knollenblätterschwamm.  Ha cappello da prima convesso, poi spianato e depresso nel mezzo, liscio, a tempo umido un po' viscoso, di color bianco candido con leggiera tinta paglia nel centro: lamelle spesse, bianche, libere al piede; gambo pure bianco, tutto coperto da fiocchetti cruscosi, che svaniscono al tatto o colla età, internamente cavo e nel vuoto qua e là otturato da fiocchi bambagiosi; anello pure bianco, apicale, membranaceo; volva libera alla sommità e lobata; carne bianca, molle, nel fungo giovane di nessun odore, poi nauseante e di sapore da prima dolcigno, indi acre; basidi clavati, 40-45 × 10-12 µ.; spore globose, bianche, 7-10 µ. di diametro.  Nasce nei boschetti di collina, dovunque, ma raro.  È _venefico_, anzi una delle specie più pericolose. Anche essa può confondersi colla varietà bianca dell'~Amanita vaginata~ la quale però si distingue subito per la mancanza di anello.    [Illustrazione: Tav. IV — Amanita verna Bull. (Bubbola primaverile)   (VELENOSO)    _Bresadola dis._ — _Lit. G. Zippel Trento_]  ~Spiegazione delle figure:~ _a-b_ Fungo in vario grado di sviluppo. _c_ Sezione verticale. _d_ Basidii. _e_ Spore.  AMANITA MAPPA Batsch. — Tav. V.  ~Ital.~ Tignosa pagliata. ~Franc.~ Oronge citrine. ~Ted.~ Citronengelber Knollenblätterschwamm.  Ha cappello da prima obovato, poi spianato e depresso nel mezzo, di color limone pallido, per lo più coperto dei rimansugli della volva sotto forma di verruche piramidali, fioccose, talora appuntite, di color giallo-fulvastro; lamelle spesse, di color bianco, verso il gambo rotondato-appressate allo stesso; gambo tutto coperto da una pruina cruscosa che svanisce coll'età, bianco o con leggiera tinta citrina, terminante alla base in un tubero rotondo, spianato alla sommità e nel contorno screpolato longitudinalmente, di colore giallo-fulvastro; anello grande, color giallo-canarino, sopra liscio, sotto tomentoso-bambagioso, col bordo frangiato: carne bianca, molle, nel fungo sviluppato di odore viroso nauseante; basidii clavato-capitati, 30-35 × 10 µ.; spore globose, bianche, 8-9 µ. di diametro.  Nasce nelle selve di montagna, specialmente nei luoghi abbondanti di terra vegetale e sulle ceppaglie intieramente marcite e ridotte quasi a _humus_.  È _venefico_, però molto meno pericoloso dell'~Amanita phalloides~ e dell'~Amanita verna~, e gli avvelenamenti con questo fungo non ebbero mai esito letale se si usarono i debiti rimedii.    [Illustrazione: Tav. V — Amanita mappa Batsch. (Tignosa pagliata)   (VELENOSO)    _Bresadola dis._ — _Lit. G. Zippel Trento_]  ~Spiegazione delle figure:~ _a_ Fungo intieramente sviluppato. _b_ Sezione verticale. _c_ Basidii. _d_ Spore.  AMANITA MUSCARIA Linn. — Tav. VI.  ~Ital.~ Tignosa dorata, Moscario, Uovolo malefico rosso. ~Franc.~ Fausse Oronge. ~Ted.~ Fliegenschwamm.  Ha cappello da prima ovato, poi piano-convesso, leggermente viscoso, di colore rosso-ranciato, rosso-cinabro o scarlatto, tutto coperto da verruche di varia forma, bianche o con tinta citrino-pallida; lamelle spesse, bianche, verso il gambo attenuate, attingenti lo stesso ad uncino; gambo bianco, coperto di piccolissimi fiocchi che poi svaniscono, pieno, diventante vuoto coll'età, alla base ovato-bulboso, con varie serie di squame circolari; anello bianco, bambagioso, liscio, dal lato interno bordato da un tomento giallo; carne bianca, sotto l'epidermide del cappello color giallo-uovo, di nessun odore o sapore speciale; basidii clavati, 40-50 × 10-12 µ.; cistidii fusoidei; spore ovato-sferiche, 10-12 × 8-9 µ.  Nasce copiosissimo in autunno, specialmente nelle selve di conifere, in tutto il Trentino. Contiene un alcaloide conosciuto col nome di _Moscarina_ che presenta delle proprietà _venefiche_. Se si macera il fungo un po' nell'acqua saturata di sale e commista coll'aceto, il veleno si discioglie, e si può, gettando l'acqua, mangiare il fungo senza pericolo. In questa guisa viene consumato dai contadini russi, i quali preparano anche collo stesso una bevanda inebriante, assai in uso colà. Onde evitare disgrazie, nel caso non venisse ben preparato, è meglio astenersi affatto dal mangiare questo"]]]