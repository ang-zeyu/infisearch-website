[[["link","http://www.gutenberg.org/ebooks/49168"],["title","Essais de Montaigne (self-édition) - Volume II (#3)"],["body"," de mettre   luy-mesme ses enfans en train du gouuernement de ses affaires, et   de pouuoir pendant sa vie contreroller leurs deportemens: leur   fournissant d'instruction et d'aduis suyuant l'experience qu'il en a,   et d'acheminer luy mesme l'ancien honneur et ordre de sa maison   en la main de ses successeurs, et se respondre par là, des esperances   qu'il peut prendre de leur conduicte à venir. Et pour cet   effect, ie ne voudrois pas fuir leur compagnie, ie voudrois les esclairer   de pres, et iouyr selon la condition de mon aage, de leur allegresse,   et de leurs festes. Si ie ne viuoy parmy eux (comme ie ne   pourroy sans offencer leur assemblée par le chagrin de mon aage,   et l'obligation de mes maladies, et sans contraindre aussi et forcer   les regles et façons de viure que i'auroy lors) ie voudroy au moins   viure pres d'eux en vn quartier de ma maison, non pas le plus en   parade, mais le plus en commodité. Non comme ie vy il y a quelques   années, vn Doyen de S. Hilaire de Poictiers, rendu à telle solitude   par l'incommodité de sa melancholie, que lors que i'entray en   sa chambre, il y auoit vingt deux ans, qu'il n'en estoit sorty vn seul   pas; et si auoit toutes ses actions libres et aysées, sauf vn reume   qui luy tomboit sur l'estomac. A peine vne fois la sepmaine, vouloit-il   permettre qu'aucun entrast pour le voir. Il se tenoit tousiours   enfermé par le dedans de sa chambre seul, sauf qu'vn valet luy   portoit vne fois le iour à manger, qui ne faisoit qu'entrer et sortir.   Son occupation estoit se promener, et lire quelque liure, car il cognoissoit   aucunement les lettres, obstiné au demeurant de mourir   en cette desmarche, comme il fit bien tost apres. I'essayeroy par   vne douce conuersation, de nourrir en mes enfans vne viue amitié   et bien-vueillance non feinte en mon endroict. Ce qu'on gaigne aisément   enuers des natures bien nées: car si ce sont bestes furieuses,   comme nostre siecle en produit à miliers, il les faut hayr et fuyr   pour telles.   Ie veux mal à cette coustume, d'interdire aux enfants   l'appellation paternelle, et leur en enioindre vn' estrangere, comme   plus reuerentiale: Nature n'aiant volontiers pas suffisamment pourueu   à nostre authorité. Nous appellons Dieu tout-puissant, pere, et   desdaignons que noz enfants nous en appellent. I'ay reformé cett'   erreur en ma famille. C'est aussi folie et iniustice de priuer les enfans   qui sont en aage, de la familiarité des peres, et vouloir maintenir   en leur endroit vne morgue austere et desdaigneuse, esperant   par là, les tenir en crainte et obeissance. Car c'est vne farce tres-inutile,   qui rend les peres ennuieux aux enfans, et qui pis est, ridicules.   Ils ont la ieunesse et les forces en la main, et par consequent   le vent et la faueur du monde; et reçoiuent auecques mocquerie,   ces mines fieres et tyranniques, d'vn homme qui n'a plus de   sang, ny au cœur, ny aux veines: vrais espouuantails de cheneuiere.   Quand ie pourroy me faire craindre, i'aimeroy encore mieux   me faire aymer. Il y a tant de sortes de deffauts en la vieillesse, tant   d'impuissance, elle est si propre au mespris, que le meilleur acquest   qu'elle puisse faire, c'est l'affection et amour des siens: le commandement   et la crainte, ce ne sont plus ses armes.   I'en ay veu   quelqu'vn, duquel la ieunesse auoit esté tres-imperieuse, quand c'est   venu sur l'aage, quoy qu'il le passe sainement ce qu'il se peut, il   frappe, il mord, il iure, le plus tempestatif maistre de France, il se   ronge de soing et de vigilance, tout cela n'est qu'vn bastelage, auquel   la famille mesme complotte: du grenier, du celier, voire et de   sa bource, d'autres ont la meilleure part de l'vsage, cependant qu'il   en a les clefs en sa gibbessiere, plus cherement que ses yeux. Cependant   qu'il se contente de l'espargne et chicheté de sa table, tout   est en desbauche en diuers reduits de sa maison, en ieu, et en despence,   et en l'entretien des comptes de sa vaine cholere et prouuoyance.   Chacun est en sentinelle contre luy. Si par fortune quelque   chetif seruiteur s'y addonne, soudain il luy est mis en soupçon:   qualité à laquelle la vieillesse mord si volontiers de soy-mesme.   Quantes fois s'est-il vanté à moy, de la bride qu'il donnoit aux siens,   et exacte obeïssance et reuerence qu'il en receuoit; combien il   voyoit clair en ses affaires!      _Ille solus nescit omnia._    Ie ne sçache homme qui peust apporter plus de parties et naturelles   et acquises, propres à conseruer la maistrise, qu'il faict, et si   en est descheu comme vn enfant. Partant l'ay-ie choisi parmy plusieurs   telles conditions que ie cognois, comme plus exemplaire. Ce seroit   matiere à vne question scholastique, s'il est ainsi mieux, ou autrement.   En presence, toutes choses luy cedent. Et laisse-on ce vain   cours à son authorité, qu'on ne luy resiste iamais. On le croit, on   le craint, on le respecte tout son saoul. Donne-il congé à vn valet?   il plie son pacquet, le voila party: mais hors de deuant luy seulement.   Les pas de la vieillesse sont si lents, les sens si troubles, qu'il   viura et fera son office en mesme maison, vn an, sans estre apperceu.   Et quand la saison en est, on faict venir des lettres lointaines,   piteuses, suppliantes, pleines de promesse de mieux faire, par où   on le remet en grace. Monsieur fait-il quelque marché ou quelque   depesche, qui desplaise? on la supprime: forgeant tantost apres,   assez de causes, pour excuser la faute d'execution ou de response.   Nulles lettres estrangeres ne luy estants premierement apportées,   il ne void que celles qui semblent commodes à sa science. Si par   cas d'aduanture il les saisit, ayant en coustume de se reposer sur   certaine personne, de les luy lire, on y trouue sur le champ ce qu'on   veut: et faict-on à tous coups que tel luy demande pardon, qui l'iniurie   par sa lettre. Il ne void en fin affaires, que par vne image   disposée et desseignée et satisfactoire le plus qu'on peut, pour n'esueiller   son chagrin et son courroux. I'ay veu souz des figures differentes,   assez d'œconomies longues, constantes, de tout pareil effect.    Il est tousiours procliue aux femmes de disconuenir à leurs maris.   Elles saisissent à deux mains toutes couuertures de leur contraster:   la premiere excuse leur sert de pleniere iustification. I'en   ay veu, qui desrobboit gros à son mary, pour, disoit-elle à son confesseur,   faire ses aulmosnes plus grasses. Fiez vous à cette religieuse   dispensation. Nul maniement leur semble auoir assez de dignité,   s'il vient de la concession du mary. Il faut qu'elles l'vsurpent ou finement   ou fierement, et tousiours iniurieusement, pour luy donner de la   grace et de l'authorité. Comme en mon propos, quand c'est contre   vn pauure vieillard, et pour des enfants, lors empoignent elles ce   tiltre, et en seruent leur passion, auec gloire: et comme en vn commun   seruage, monopolent facilement contre sa domination et gouuernement.   Si ce sont masles, grands et fleurissans, ils subornent   aussi incontinent ou par force, ou par faueur, et maistre d'hostel et   receueur, et tout le reste. Ceux qui n'ont ny femme ny fils, tombent   en ce malheur plus difficilement, mais plus cruellement aussi et indignement.   Le vieil Caton disoit en son temps, qu'autant de valets,   autant d'ennemis. Voyez si selon la distance de la pureté de son   siecle au nostre, il ne nous a pas voulu aduertir, que femme, fils,   et valet, autant d'ennemis à nous. Bien sert à la decrepitude de nous   fournir le doux benefice d'inapperceuance et d'ignorance, et facilité   à nous laisser tromper. Si nous y mordions, que seroit-ce de nous;   mesme en ce temps, où les Iuges qui ont à decider noz controuerses,   sont communément partisans de l'enfance et interessez?   Au cas   que cette pipperie m'eschappe à voir, aumoins ne m'eschappe-il pas,   à voir que ie suis tres-pippable. Et aura-on iamais assez dit, de   quel prix est vn amy, à comparaison de ces liaisons ciuiles? L'image   mesme, que i'en voy aux bestes, si pure, auec quelle religion ie la   respecte! Si les autres me pippent, au moins ne me pippe-ie pas   moy-mesme à m'estimer capable de m'en garder: ny à me ronger   la ceruelle pour m'en rendre. Ie me sauue de telles trahisons en mon   propre giron, non par vne inquiete et tumultuaire curiosité, mais   par diuersion plustost, et resolution. Quand i'oy reciter l'estat de   quelqu'vn, ie ne m'amuse pas à luy: ie tourne incontinent les yeux   à moy, voir comment i'en suis. Tout ce qui le touche me regarde.   Son accident m'aduertit et m'esueille de ce costé-là. Tous les iours   et à toutes heures, nous disons d'vn autre ce que nous dirions plus   proprement de nous, si nous sçauions replier aussi bien qu'estendre   nostre consideration. Et plusieurs autheurs blessent en cette maniere   la protection de leur cause, courant en auant temerairement   à l'encontre de celle qu'ils attaquent, et lanceant à leurs ennemis   des traits, propres à leur estre relancez plus auantageusement.    Feu M. le Mareschal de Monluc, ayant perdu son filz, qui mourut   en l'Isle de Maderes, braue Gentil-homme à la verité et de grande   esperance, me faisoit fort valoir entre ses autres regrets, le desplaisir   et creue-cœur qu'il sentoit de ne s'estre iamais communiqué à   luy: et sur cette humeur d'vne grauité et grimace paternelle, auoir   perdu la commodité de gouster et bien cognoistre son filz; et aussi   de luy declarer l'extreme amitié qu'il luy portoit, et le digne iugement   qu'il faisoit de sa vertu. Et ce pauure garçon, disoit-il, n'a   rien veu de moy qu'vne contenance refroignée et pleine de mespris,   et a emporté cette creance, que ie n'ay sçeu ny l'aimer ny l'estimer   selon son merite. A qui gardoy-ie à descouurir cette singuliere affection   que ie luy portoy dans mon ame? estoit-ce pas luy qui en   deuoit auoir tout le plaisir et toute l'obligation? Ie me suis contraint   et gehenné pour maintenir ce "]],[["link","http://www.gutenberg.org/ebooks/49168"],["title","Essais de Montaigne (self-édition) - Volume II (#4)"],["body","masque: et y ay perdu le plaisir   de sa conuersation, et sa volonté quant et quant, qu'il ne me peut   auoir portée autre que bien froide, n'ayant iamais receu de moy que   rudesse, ny senti qu'vne façon tyrannique. Ie trouue que cette plainte   estoit bien prise et raisonnable. Car comme ie sçay par vne trop   certaine experience, il n'est aucune si douce consolation en la perte   de noz amis, que celle que nous apporte la science de n'auoir rien   oublié à leur dire, et d'auoir eu auec eux vne parfaite et entiere   communication. O mon amy! En vaux-ie mieux d'en auoir le goust,   ou si i'en vaux moins? i'en vaux certes bien mieux. Son regret me   console et m'honnore. Est-ce pas vn pieux et plaisant office de ma   vie, d'en faire à tout iamais les obseques? Est-il iouyssance qui   vaille cette priuation?   Ie m'ouure aux miens tant que ie puis, et   leur signifie tres-volontiers l'estat de ma volonté, et de mon iugement   enuers eux, comme enuers vn chacun: ie me haste de me produire,   et de me presenter: car ie ne veux pas qu'on s'y mesconte, à   quelque part que ce soit. Entre autres coustumes particulieres qu'auoient   noz anciens Gaulois, à ce que dit Cæsar, cette-cy en estoit   l'vne, que les enfans ne se presentoyent aux peres, ny s'osoyent   trouuer en public en leur compagnie, que lors qu'ils commençoyent   à porter les armes; comme s'ils vouloyent dire que lors il estoit aussi   saison, que les peres les receussent en leur familiarité et   accointance.   I'ay veu encore vne autre sorte d'indiscretion en aucuns   peres de mon temps, qui ne se contentent pas d'auoir priué pendant   leur longue vie, leurs enfans de la part qu'ils deuoient auoir naturellement   en leurs fortunes, mais laissent encore apres eux, à leurs   femmes cette mesme authorité sur tous leurs biens, et loy d'en disposer   à leur fantasie. Et ay cognu tel Seigneur des premiers officiers   de nostre Couronne, ayant par esperance de droit à venir, plus   de cinquante mille escus de rente, qui est mort necessiteux et accablé   de debtes, aagé de plus de cinquante ans, sa mere en son extreme   decrepitude, iouyssant encore de tous ses biens par l'ordonnance   du pere, qui auoit de sa part vescu pres de quatre vingts ans.   Cela ne me semble aucunement raisonnable. Pourtant trouue-ie peu   d'aduancement à vn homme de qui les affaires se portent bien,   d'aller chercher vne femme qui le charge d'vn grand dot; il n'est   point de debte estrangere qui apporte plus de ruyne aux maisons:   mes predecesseurs ont communement suyui ce conseil bien à propos,   et moy aussi. Mais ceux qui nous desconseillent les femmes riches,   de peur qu'elles soyent moins traictables et recognoissantes, se   trompent, de faire perdre quelque reelle commodité, pour vne si   friuole coniecture. A vne femme desraisonnable, il ne couste non   plus de passer par dessus vne raison, que par dessus vne autre. Elles   s'ayment le mieux où elles ont plus de tort. L'iniustice les alleche:   comme les bonnes, l'honneur de leurs actions vertueuses: et en sont   debonnaires d'autant plus, qu'elles sont plus riches: comme plus   volontiers et glorieusement chastes, de ce qu'elles sont belles.    C'est raison de laisser l'administration des affaires aux meres   pendant que les enfans ne sont pas en l'aage selon les loix pour en   manier la charge: mais le pere les a bien mal nourris, s'il ne peut   esperer qu'en leur maturité, ils auront plus de sagesse et de suffisance   que sa femme, veu l'ordinaire foiblesse du sexe. Bien seroit-il   toutesfois à la verité plus contre Nature, de faire despendre les   meres de la discretion de leurs enfans. On leur doit donner largement,   dequoy maintenir leur estat selon la condition de leur maison   et de leur aage, d'autant que la necessité et l'indigence est beaucoup   plus mal seante et mal-aisée à supporter à elles qu'aux masles: il   faut plustost en charger les enfans que la mere.   En general, la   plus saine distribution de noz biens en mourant, me semble estre,   les laisser distribuer à l'vsage du païs. Les loix y ont mieux pensé   que nous: et vaut mieux les laisser faillir en leur eslection, que de   nous hazarder de faillir temerairement en la nostre. Ils ne sont pas   proprement nostres, puis que d'vne prescription ciuile et sans nous,   ils sont destinez à certains successeurs. Et encore que nous ayons   quelque liberté audelà, ie tien qu'il faut vne grande cause et bien   apparente pour nous faire oster à vn, ce que sa Fortune luy auoit   acquis, et à quoy la iustice commune l'appelloit: et que c'est abuser   contre raison de cette liberté, d'en seruir noz fantasies friuoles   et priuées. Mon sort m'a faict grace, de ne m'auoir presenté des   occasions qui me peussent tenter, et diuertir mon affection de la   commune et legitime ordonnance. I'en voy, enuers qui c'est temps   perdu d'employer vn long soin de bons offices. Vn mot receu de   mauuais biais efface le merite de dix ans. Heureux, qui se trouue à   point, pour leur oindre la volonté sur ce dernier passage. La voisine   action l'emporte, non pas les meilleurs et plus frequents offices,   mais les plus recents et presents font l'operation. Ce sont   gents qui se iouent de leurs testaments, comme de pommes ou de   verges, à gratifier ou chastier chaque action de ceux qui y pretendent   interest. C'est chose de trop longue suitte, et de trop de poids,   pour estre ainsi promenée à chasque instant: et en laquelle les   sages se plantent vne fois pour toutes, regardans sur tout à la raison   et obseruance publique.   Nous prenons vn peu trop à cœur ces substitutions   masculines: et proposons vne eternité ridicule à noz   noms. Nous poisons aussi trop les vaines coniectures de l'aduenir,   que nous donnent les esprits puerils. A l'aduenture eust on faict   iniustice, de me deplacer de mon rang, pour auoir esté le plus lourd   et plombé, le plus long et desgousté en ma leçon, non seulement   que tous mes freres, mais que tous les enfans de ma prouince: soit   leçon d'exercice d'esprit, soit leçon d'exercice de corps. C'est follie   de faire des triages extraordinaires, sur la foy de ces diuinations,   ausquelles nous sommes si souuent trompez. Si on peut blesser cette   regle, et corriger les destinées aux chois qu'elles ont faict de noz   heritiers, on le peut auec plus d'apparence, en consideration de   quelque remarquable et enorme difformité corporelle: vice constant   inamandable: et selon nous, grands estimateurs de la beauté,   d'important preiudice.   Le plaisant dialogue du legislateur de   Platon, auec ses citoyens, fera honneur à ce passage. Comment   donc, disent ils sentans leur fin prochaine, ne pourrons nous point   disposer de ce qui est à nous, à qui il nous plaira? O Dieux, quelle   cruauté! Qu'il ne nous soit loisible, selon que les nostres nous auront   seruy en noz maladies, en nostre vieillesse, en noz affaires, de   leur donner plus et moins selon noz fantasies! A quoy le legislateur   respond en cette maniere: Mes amis, qui auez sans doubte bien tost   à mourir, il est mal-aisé, et que vous vous cognoissiez, et que vous   cognoissiez ce qui est à vous, suiuant l'inscription Delphique. Moy,   qui fay les loix, tien, que ny vous n'estes à vous, ny n'est à vous ce   que vous iouyssez. Et voz biens et vous, estes à vostre famille tant   passée que future: mais encore plus sont au public, et vostre famille   et voz biens. Parquoy de peur que quelque flatteur en vostre vieillesse   ou en vostre maladie, ou quelque passion vous sollicite mal à propos,   de faire testament iniuste, ie vous en garderay. Mais ayant respect   et à l'interest vniuersel de la cité, et à celuy de vostre maison, i'establiray   des loix, et feray sentir, comme de raison, que la commodité   particuliere doit ceder à la commune. Allez vous en ioyeusement où   la necessité humaine vous appelle. C'est à moy, qui ne regarde pas   l'vne chose plus que l'autre, qui autant que ie puis, me soingne du   general, d'auoir soucy de ce que vous laissez.   Reuenant à mon   propos, il me semble en toutes façons, qu'il naist rarement des femmes   à qui la maistrise soit deuë sur des hommes, sauf la maternelle   et naturelle: si ce n'est pour le chastiment de ceux, qui par quelque   humeur fiebureuse, se sont volontairement soubsmis à elles: mais   cela ne touche aucunement les vieilles, dequoy nous parlons icy. C'est   l'apparence de cette consideration, qui nous a faict forger et donner   pied si volontiers, à cette loy, que nul ne veit onques, qui priue les   femmes de la succession de cette couronne: et n'est guere Seigneurie   au monde, où elle ne s'allegue, comme icy, par vne vray-semblance   de raison qui l'authorise: mais la Fortune luy a donné   plus de credit en certains lieux qu'aux autres. Il est dangereux de   laisser à leur iugement la dispensation de nostre succession, selon   le choix qu'elles feront des enfans, qui est à tous les coups inique   et fantastique. Car cet appetit desreglé et goust malade, qu'elles ont   au temps de leurs groisses, elles l'ont en l'ame, en tout temps.   Communement on les void s'addonner aux plus foibles et malotrus,   ou à ceux, si elles en ont, qui leur pendent encores au col. Car   n'ayans point assez de force de discours, pour choisir et embrasser   ce qui le vault, elles se laissent plus volontiers aller, où les impressions   de Nature sont plus seules: comme les animaux qui n'ont cognoissance   de leurs petits, que pendant qu'ils tiennent à leurs mammelles.     Au demeurant il est aisé à voir par experience, que cette   affection naturelle, à qui nous donnons tant d'authorité, a les racines   bien foibles. Pour vn fort leger profit, nous arrachons tous les iours   leurs propres enfans d'entre les bras des meres, et leur faisons   prendre les nostres en charge: nous leur faisons abandonner les   leurs à quelque chetiue nourrisse, à qui nous ne voulons pas commettre   les nostres, ou à quelque cheure; leur deffendant non seulement   de les "]]]