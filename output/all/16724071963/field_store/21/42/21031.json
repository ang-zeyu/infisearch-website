[[["link","http://www.gutenberg.org/ebooks/49168"],["title","Essais de Montaigne (self-édition) - Volume II (#1)"],["body","sur ce propos, ie me meslerois pour neant de rapporter   icy ce qu'il en dit. Cecy est digne d'estre consideré, que nostre   nation donne à la vaillance le premier degré des vertus, comme   son nom montre, qui vient de valeur: et qu'à nostre vsage, quand   nous disons vn homme qui vaut beaucoup, ou vn homme de bien,   au stile de nostre Cour, et de nostre Noblesse, ce n'est à dire autre   chose qu'vn vaillant homme: d'vne façon pareille à la Romaine.   Car la generale appellation de vertu prend chez eux etymologie de   la force. La forme propre, et seule, et essencielle, de noblesse en   France, c'est la vacation militaire. Il est vray-semblable que la premiere   vertu qui se soit faict paroistre entre les hommes, et qui a   donné aduantage aux vns sur les autres, ç'a esté cette-cy: par laquelle   les plus forts et courageux se sont rendus maistres des plus   foibles, et ont acquis reng et reputation particuliere: d'où luy est demeuré   cet honneur et dignité de langage: ou bien que ces nations   estans tres-belliqueuses, ont donné le prix à celle des vertus, qui   leur estoit plus familiere, et le plus digne tiltre. Tout ainsi que nostre   passion, et cette fieureuse solicitude que nous auons de la chasteté   des femmes, fait aussi qu'vne bonne femme, vne femme de bien,   et femme d'honneur et de vertu, ce ne soit en effect à dire autre   chose pour nous, qu'vne femme chaste: comme si pour les obliger   à ce deuoir, nous mettions à nonchaloir tous les autres, et leur   laschions la bride à toute autre faute, pour entrer en composition   de leur faire quitter cette-cy.       CHAPITRE VIII.    _De l'affection des pères aux enfants._     _A Madame d'Estissac._    MADAME, si l'estrangeté ne me sauue, et la nouuelleté, qui ont   accoustumé de donner prix aux choses, ie ne sors iamais à mon   honneur de cette sotte entreprinse: mais elle est si fantastique, et   a vn visage si esloigné de l'vsage commun, que cela luy pourra   donner passage. C'est vne humeur melancolique, et vne humeur par   consequent tres-ennemie de ma complexion naturelle, produite par   le chagrin de la solitude, en laquelle il y a quelques années que ie   m'estoy ietté, qui m'a mis premierement en teste cette resuerie de   me mesler d'escrire. Et puis me trouuant entierement despourueu   et vuide de toute autre matiere, ie me suis presenté moy-mesmes à   moy pour argument et pour subiect. C'est le seul liure au monde   de son espece, et d'vn dessein farousche et extrauaguant. Il n'y a   rien aussi en cette besoigne digne d'estre remerqué que cette bizarrerie:   car à vn subiect si vain et si vil, le meilleur ouurier du   monde n'eust sçeu donner façon qui merite qu'on en face conte. Or   Madame, ayant à m'y pourtraire au vif, i'en eusse oublié vn traict   d'importance, si ie n'y eusse representé l'honneur, que i'ay tousiours   rendu à vos merites. Et I'ay voulu dire signamment à la teste de ce   chapitre, d'autant que parmy vos autres bonnes qualitez, celle de   l'amitié que vous auez montrée à vos enfans, tient l'vn des premiers   rengs. Qui sçaura l'aage auquel Monsieur d'Estissac vostre mari   vous laissa veufue, les grands et honorables partis, qui vous ont esté   offerts, autant qu'à Dame de France de vostre condition, la constance   et fermeté dequoy vous auez soustenu tant d'années et au trauers   de tant d'espineuses difficultez, la charge et conduite de leurs   affaires, qui vous ont agitée par tous les coins de France, et vous   tiennent encores assiegée, l'heureux acheminement que vous y auez   donné, par vostre seule prudence ou bonne Fortune: il dira aisément   auec moy, que nous n'auons point d'exemple d'affection maternelle   en nostre temps plus exprez que le vostre. Ie louë Dieu,   Madame, qu'elle aye esté si bien employée: car les bonnes esperances   que donne de soy Monsieur d'Estissac vostre fils, asseurent   assez que quand il sera en aage, vous en tirerez l'obeïssance et reconnoissance   d'vn tres-bon enfant. Mais d'autant qu'à cause de sa   puerilité, il n'a peu remerquer les extremes offices qu'il a receu de   vous en si grand nombre, ie veux, si ces escrits viennent vn iour à   luy tomber, en main, lors que ie n'auray plus ny bouche ny parole   qui le puisse dire, qu'il reçoiue de moy ce tesmoignage en toute   verité: qui luy sera encore plus vifuement tesmoigné par les bons   effects, dequoy si Dieu plaist il se ressentira, qu'il n'est Gentilhomme   en France, qui doiue plus à sa mere qu'il fait, et qu'il ne   peut donner à l'aduenir plus certaine preuue de sa bonté, et de sa   vertu, qu'en vous reconnoissant pour telle.    S'il y a quelque loy vrayement naturelle, c'est à dire quelque   instinct, qui se voye vniuersellement et perpetuellement empreinct   aux bestes et en nous, ce qui n'est pas sans controuerse, ie puis dire   à mon aduis, qu'apres le soin que chasque animal a de sa conseruation,   et de fuir ce qui nuit, l'affection que l'engendrant porte à   son engeance, tient le second lieu en ce rang. Et parce que Nature   semble nous l'auoir recommandée, regardant à estendre et faire   aller auant, les pieces successiues de cette sienne machine: ce n'est   pas merueille, si à reculons des enfans aux peres, elle n'est pas si   grande. Ioint cette autre consideration Aristotelique: que celuy qui   bien faict à quelcun, l'aime mieux, qu'il n'en est aimé. Et celuy à   qui il est deu, aime mieux, que celuy qui doibt: et tout ouurier   aime mieux son ouurage, qu'il n'en seroit aimé, si l'ouurage auoit   du sentiment: d'autant que nous auons cher, estre, et estre consiste   en mouuement et action. Parquoy chascun est aucunement en son   ouurage. Qui bien fait, exerce vne action belle et honneste: qui   reçoit, l'exerce vtile seulement. Or l'vtile est de beaucoup moins   aimable que l'honneste. L'honneste est stable et permanent, fournissant   à celuy qui l'a faict, vne gratification constante. L'vtile se perd   et eschappe facilement, et n'en est la memoire ny si fresche ny si   douce. Les choses nous sont plus cheres, qui nous ont plus cousté.   Et donner, est de plus de coust que le prendre.   Puis qu'il a pleu   à Dieu nous doüer de quelque capacité de discours, affin que comme   les bestes nous ne fussions pas seruilement assubiectis aux loix communes,   ains que nous nous y appliquassions par iugement et liberté   volontaire: nous deuons bien prester vn peu à la simple authorité   de Nature: mais non pas nous laisser tyranniquement emporter à   elle: la seule raison doit auoir la conduite de nos inclinations. I'ay de   ma part le goust estrangement mousse à ces propensions, qui sont produites   en nous sans l'ordonnance et entremise de nostre iugement.   Comme sur ce subiect, duquel ie parle, ie ne puis receuoir cette   passion, dequoy on embrasse les enfans à peine encore naiz, n'ayants   ny mouuement en l'ame, ny forme recognoissable au corps, par où   ils se puissent rendre aimables: et ne les ay pas souffert volontiers   nourrir pres de moy. Vne vraye affection et bien reglée, deuroit   naistre, et s'augmenter auec la cognoissance qu'ils nous donnent   d'eux; et lors, s'ils le valent, la propension naturelle marchant   quant et quant la raison, les cherir d'vne amitié vrayement paternelle;   et en iuger de mesme s'ils sont autres, nous rendans tousiours   à la raison, nonobstant la force naturelle. Il en va fort souuent   au rebours, et le plus communement nous nous sentons plus   esmeuz des trepignemens, ieux et niaiseries pueriles de noz enfans,   que nous ne faisons apres, de leurs actions toutes formées: comme   si nous les auions aymez pour nostre passe-temps, comme des guenons,   non comme des hommes. Et tel fournit bien liberalement de   iouëts à leur enfance, qui se trouue resserré à la moindre despence   qu'il leur faut estans en aage. Voire il semble que la ialousie que   nous auons de les voir paroistre et iouyr du monde, quand nous   sommes à mesme de le quitter, nous rende plus espargnans et restrains   enuers eux. Il nous fasche qu'ils nous marchent sur les talons,   comme pour nous solliciter de sortir. Et si nous auions à craindre   cela, puis que l'ordre des choses porte qu'ils ne peuuent, à dire   verité, estre, ny viure, qu'aux despens de nostre estre et de nostre   vie, nous ne deuions pas nous mesler d'estre peres.   Quant à moy,   ie treuue que c'est cruauté et iniustice de ne les receuoir au partage   et societé de noz biens, et compagnons en l'intelligence de noz   affaires domestiques, quand ils en sont capables, et de ne retrancher   et resserrer noz commoditez pour pouruoir aux leurs, puis que   nous les auons engendrez à cet effect. C'est iniustice de voir qu'vn   pere vieil, cassé, et demy-mort, iouysse seul à vn coing du foyer,   des biens qui suffiroient à l'auancement et entretien de plusieurs   enfans, et qu'il les laisse cependant par faute de moyen, perdre   leurs meilleures années, sans se pousser au seruice public, et cognoissance   des hommes. On les iecte au desespoir de chercher par quelque   voye, pour iniuste qu'elle soit, à prouuoir à leur besoing. Comme   i'ay veu de mon temps, plusieurs ieunes hommes de bonne maison,   si addonnez au larcin, que nulle correction les en pouuoit destourner.   I'en cognois vn bien apparenté, à qui par la priere d'vn sien   frere, tres-honneste et braue Gentil-homme, ie parlay vne fois pour   cet effect. Il me respondit et confessa tout rondement, qu'il auoit   esté acheminé à cett'ordure, par la rigueur et auarice de son pere;   mais qu'à present il y estoit si accoustumé, qu'il ne s'en pouuoit   garder. Et lors il venoit d'estre surpris en larrecin des bagues d'vne   dame, au leuer de laquelle il s'estoit trouué auec beaucoup d'autres.   Il me fit souuenir du compte que i'auois ouy faire d'vn autre Gentil-homme,   si faict et façonné à ce beau mestier, du temps de sa ieunesse,   que venant apres à estre maistre de ses biens, deliberé d'abandonner   cette trafique, il ne se pouuoit garder pourtant s'il passoit   pres d'vne"]],[["link","http://www.gutenberg.org/ebooks/49168"],["title","Essais de Montaigne (self-édition) - Volume II (#2)"],["body","ique, où il y eust chose, dequoy il eust besoin,   de la desrobber, en peine de l'enuoyer payer apres. Et en ay veu   plusieurs si dressez et duitz à cela, que parmy leurs compagnons   mesmes, ils desrobboient ordinairement des choses qu'ils vouloient   rendre. Ie suis Gascon, et si n'est vice auquel ie m'entende moins.   Ie le hay vn peu plus par complexion, que ie ne l'accuse par discours:   seulement par desir, ie ne soustrais rien à personne. Ce   quartier en est à la verité vn peu plus descrié que les autres de la   Françoise nation. Si est-ce que nous auons veu de nostre temps à   diuerses fois, entre les mains de la Iustice, des hommes de maison,   d'autres contrées, conuaincus de plusieurs horribles voleries. Ie   crains que de cette desbauche il s'en faille aucunement prendre à ce   vice des peres.   Et si on me respond ce que fit vn iour vn Seigneur   de bon entendement, qu'il faisoit espargne des richesses, non pour   en tirer autre fruict et vsage, que pour se faire honorer et rechercher   aux siens; et que l'aage luy ayant osté toutes autres forces, c'estoit   le seul remede qui luy restoit pour se maintenir en authorité en sa   famille, et pour euiter qu'il ne vinst à mespris et desdain à tout le   monde (de vray non la vieillesse seulement, mais toute imbecillité,   selon Aristote, est promotrice d'auarice) cela est quelque chose:   mais c'est la medecine à vn mal, duquel on deuoit euiter la naissance.   Vn pere est bien miserable, qui ne tient l'affection de ses   enfans, que par le besoin qu'ils ont de son secours, si cela se doit   nommer affection: il faut se rendre respectable par sa vertu, et par   sa suffisance, et aymable par sa bonté et douceur de ses mœurs.   Les cendres mesmes d'vne riche matiere, elles ont leur prix: et les   os et reliques des personnes d'honneur, nous auons accoustumé de   les tenir en respect et reuerence. Nulle vieillesse peut estre si caducque   et si rance, à vn personnage qui a passé en honneur son   aage, qu'elle ne soit venerable; et notamment à ses enfans, desquels   il faut auoir reglé l'ame à leur deuoir par raison, non par necessité   et par le besoin, ny par rudesse et par force.            _Et errat longè, mea quidem sententia,     Qui imperium credat esse grauius aut stabilius,     Vi quod fit, quàm illud quod amicitia adiungitur._    I'accuse toute violence en l'education d'vne ame tendre, qu'on   dresse pour l'honneur, et la liberté. Il y a ie ne sçay quoi de seruile   en la rigueur, et en la contraincte: et tiens que ce qui ne se   peut faire par la raison, et par prudence, et addresse, ne se fait iamais   par la force. On m'a ainsin esleué: ils disent qu'en tout mon   premier aage, ie n'ay tasté des verges qu'à deux coups, et bien   mollement. I'ay deu la pareille aux enfans que i'ay eu. Ils me meurent   tous en nourrisse: mais Leonor, vne seule fille qui est eschappée   à cette infortune, a attaint six ans et plus, sans qu'on ayt   employé à sa conduicte, et pour le chastiement de ses fautes pueriles,   l'indulgence de sa mere s'y appliquant aysément, autre chose   que parolles, et bien douces. Et quand mon desir y seroit frustré,   il est assez d'autres causes ausquelles nous prendre, sans entrer en   reproche auec ma discipline, que ie sçay estre iuste et naturelle.   I'eusse esté beaucoup plus religieux encores en cela vers des masles,   moins nais à seruir, et de condition plus libre: i'eusse aymé   à leur grossir le cœur d'ingenuité et de franchise. Ie n'ay veu autre   effect aux verges, sinon de rendre les ames plus lasches, ou plus   malitieusement opiniastres.   Voulons nous estre aymez de noz enfans?   leur voulons nous oster l'occasion de souhaiter nostre mort?   (combien que nulle occasion d'vn si horrible souhait, ne peut estre   ny iuste ny excusable, _nullum scelus rationem habet_) accommodons   leur vie raisonnablement, de ce qui est en nostre puissance. Pour   cela, il ne nous faudroit pas marier si ieunes que nostre aage vienne   quasi à se confondre auec le leur. Car cet inconuenient nous iette à   plusieurs grandes difficultez. Ie dy specialement à la Noblesse, qui   est d'vne condition oysifue, et qui ne vit, comme on dit, que de ses   rentes: car ailleurs, où la vie est questuaire, la pluralité et compagnie   des enfans, c'est vn agencement de mesnage, ce sont autant   de nouueaux vtils et instrumens à s'enrichir.   Ie me mariay à   trente trois ans, et louë l'opinion de trente cinq, qu'on dit estre   d'Aristote. Platon ne veut pas qu'on se marie auant les trente: mais   il a raison de se mocquer de ceux qui font les œuures de mariage   apres cinquante cinq: et condamne leur engeance indigne d'aliment   et de vie. Thales y donna les plus vrayes bornes: qui ieune, respondit   à sa mere le pressant de se marier, qu'il n'estoit pas temps:   et, deuenu sur l'aage, qu'il n'estoit plus temps. Il faut refuser l'opportunité   à toute action importune. Les anciens Gaulois estimoient   à extreme reproche d'auoir eu accointance de femme, auant l'aage   de vingt ans: et recommandoient singulierement aux hommes, qui   se vouloient dresser pour la guerre, de conseruer bien auant en   l'aage leur pucellage; d'autant que les courages s'amollissent et   diuertissent par l'accouplage des femmes.      _Ma hor congiunto à giouinetta sposa,     Lieto homai de' figli, era inuilito     Ne gli affetti di padre et di marito._    Muleasses Roy de Thunes, celuy que l'Empereur Charles cinquiesme   remit en ses Estats, reprochoit la memoire de Mahomet son pere,   de sa hantise auec les femmes, l'appellant brode, effeminé, engendreur   d'enfants. L'histoire Grecque remarque de Iecus Tarentin, de   Chryso, d'Astylus, de Diopompus, et d'autres, que pour maintenir   leurs corps fermes au seruice de la course des ieux Olympiques, de   la Palæstrine, et tels exercices, ils se priuerent autant que leur dura   ce soing, de toute sorte d'acte Venerien. En certaine contrée des   Indes Espagnolles, on ne permettoit aux hommes de se marier,   qu'apres quarante ans, et si le permettoit-on aux filles à dix ans.   Vn Gentilhomme qui a trente cinq ans, il n'est pas temps qu'il face   place à son fils qui en a vingt: il est luy-mesme au train de paroistre   et aux voyages des guerres, et en la cour de son Prince: il a   besoin de ses pieces; et en doit certainement faire part, mais telle   part, qu'il ne s'oublie pas pour autruy. Et à celuy-là peut seruir   iustement cette response que les peres ont ordinairement en la   bouche: Ie ne me veux pas despouiller deuant que de m'aller coucher.     Mais vn pere atterré d'années et de maux, priué par sa foiblesse   et faute de santé, de la commune societé des hommes, il se faict   tort, et aux siens, de couuer inutilement vn grand tas de richesses.   Il est assez en estat, s'il est sage, pour auoir desir de se despouiller   pour se coucher, non pas iusques à la chemise, mais iusques à   vne robbe de nuict bien chaude: le reste des pompes, dequoy il n'a   plus que faire, il doit en estrener volontiers ceux, à qui par ordonnance   naturelle cela doit appartenir. C'est raison qu'il leur en laisse   l'vsage, puis que Nature l'en priue: autrement sans doute il y a de   la malice et de l'enuie. La plus belle des actions de l'Empereur   Charles cinquiesme fut celle-là, à l'imitation d'aucuns anciens de   son qualibre, d'auoir sçeu recognoistre que la raison nous commande   assez de nous despouiller, quand noz robbes nous chargent   et empeschent, et de nous coucher quand les iambes nous faillent.   Il resigna ses moyens, grandeur et puissance à son fils, lors qu'il   sentit defaillir en soy la fermeté et la force pour conduire les affaires,   auec la gloire qu'il y auoit acquise.      _Solue senescentem maturè sanus equum, ne     Peccet ad extremùm ridendus, et ilia ducat._    Cette faute, de ne se sçauoir recognoistre de bonne heure, et ne   sentir l'impuissance et extreme alteration que l'aage apporte naturellement   et au corps et à l'ame, qui à mon opinion est esgale, si   l'ame n'en a plus de la moitié, a perdu la reputation de la plus part   des grands hommes du monde. I'ay veu de mon temps et cognu familierement,   des personnages de grande authorité, qu'il estoit bien   aisé à voir, estre merueilleusement descheuz de cette ancienne suffisance,   que ie cognoissois par la reputation qu'ils en auoient acquise   en leurs meilleurs ans. Ie les eusse pour leur honneur volontiers   souhaitez retirez en leur maison à leur aise, et deschargez des occupations   publiques et guerrieres, qui n'estoient plus pour leurs   espaules. I'ay autrefois esté priué en la maison d'vn Gentilhomme   veuf et fort vieil, d'vne vieillesse toutefois assez verte. Cettuy-cy   auoit plusieurs filles à marier, et vn fils desia en aage de paroistre;   cela chargeoit sa maison de plusieurs despences et visites estrangeres,   à quoy il prenoit peu de plaisir, non seulement pour le soin   de l'espargne, mais encore plus, pour auoir, à cause de l'aage, pris   vne forme de vie fort esloignée de la nostre. Ie luy dy vn iour vn   peu hardiment, comme i'ay accoustumé, qu'il luy sieroit mieux de   nous faire place, et de laisser à son fils sa maison principale, car il   n'auoit que celle-là de bien logée et accommodée, et se retirer en   vne sienne terre voisine, où personne n'apporteroit incommodité à   son repos, puis qu'il ne pouuoit autrement euiter nostre importunité,   veu la condition de ses enfans. Il m'en creut depuis, et s'en   trouua bien.   Ce n'est pas à dire qu'on leur donne, par telle voye   d'obligation, de laquelle on ne se puisse plus desdire: ie leur lairrois,   moy qui suis à mesme de iouer ce rolle, la iouyssance de ma   maison et de mes biens, mais auec liberté de m'en repentir, s'ils   m'en donnoyent occasion: ie leur en lairrois l'vsage, par ce qu'il   ne me seroit plus commode. Et de l'authorité des affaires en gros,   ie m'en reseruerois autant qu'il me plairoit. Ayant tousiours iugé   que ce doit estre vn grand contentement à vn pere vieil,"]]]